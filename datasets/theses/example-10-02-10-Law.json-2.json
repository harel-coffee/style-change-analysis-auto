{"paragraph_source_docs": [2, 2, 2, 2, 2, 2, 2, 2, 2, 2], "source_docs_file": "Law.json", "paragraphs": ["Սակայն դա արդարացված մոտեցում էր, քանի որ առնչվում էր առաջնային մանդատ ունեցող  սուբյեկտի  հետ։  Ուստի  քննարկվող  հարցերում  Նախագահի  և  Ազգային ժողովի միջև լիազորությունների հավասարակշռվածությունը հետագա սահմանադրական  բարեփոխումների  ընթացքում  պետք է  ապահովվեր (և ապահովվեց)  ոչ  թե  Ազգային  ժողովի  համապատասխան լիազորությունների ընդարձակման  կամ  դրանց  իրականացման  կարգի  պարզեցման,  այլ  Նախագահի՝ Ազգային ժողովն արձակելու լիազորության սահմանափակման միջոցով։ ", "Բոլոր մյուս ոլորտներում նույնպես Նախագահ-Ազգային ժողով փոխհարաբերությունների  սահմանադրաիրավական  կարգավորման  հիմնական խնդիրը նրանց միջև լիազորությունների հավասարակշռվածության ապահովումն էր։ ", "Այդ  խնդրի  լուծման  հիմնական  եղանակը  զսպումների  և  հակակշիռների  առավել արդյունավետ  համակարգի  ամրագրումն  է։  Սակայն  պայմանականորեն  կարելի  է առանձնացնել  իրավական  կարգավորման  նաև  մեկ  այլ  եղանակ,  որը  Նախագահի  և խորհրդարանի լիազորությունների հավասարակշռվածության  ապահովման նպատակով  պետք  է  կիրառվի,  մասնավորապես,  որոշ  պետական  մարմինների ձևավորման  և  բարձրաստիճան  պաշտոնատար  անձանց  նշանակման  և  ազատման ժամանակ.  դա  Նախագահի  և  Ազգային  ժողովի  միջև լիազորությունների  ոչ խտրական բաշխումն է։ ", "Զսպումների  և  հակակշիռների  համակարգն  առավել  կարևորվում  է  այն դեպքերում,  երբ  միևնույն  պետական  իշխանական  գործառույթի  իրականացումը հնարավոր  է  միայն  և՛  Ազգային  ժողովի,  և՛  Նախագահի  կողմից  որոշակի գործողությունների  կատարման  միջոցով։  Իրավական  կարգավորման  այդ  եղանակն առավել  ցայտուն  կերպով  արտահայտվում  է  օրենսդրական  գործընթացում։  Այսպես, Սահմանադրության իրականացնում  է  օրենսդիր  իշխանությունը  և  կարող  է  ընդունել  որոշումներ  (որոնք ստորագրում  է  Ազգային  ժողովի  նախագահը)  միայն  Սահմանադրությամբ նախատեսված  դեպքերում,  ինչպես  նաև  իր  գործունեության  կազմակերպման հարցերով։  Սահմանադրության  55-րդ  հոդվածի  2-րդ  կետի  համաձայն՝  Նախագահը «Ազգային  ժողովի  ընդունած  օրենքն  ստանալուց  հետո  քսանմեկօրյա  ժամկետում ստորագրում  և  հրապարակում  է  այն։  Այդ  ժամկետում  կարող  է  օրենքն առարկություններով  կամ  առաջարկություններով  վերադարձնել  Ազգային  ժողով՝ պահանջելով  նոր  քննարկում։  Հնգօրյա  ժամկետում  ստորագրում  և  հրապարակում  է Ազգային  ժողովի  կողմից  վերստին  ընդունված  օրենքը»։  Պետք  է  նկատել,  որ  տվյալ դեպքում  սահմանադրորեն  ամրագրված  է  Ազգային  ժողովի  և  Հանրապետության Նախագահի  միջև  զսպումների  և  հակակշիռների  բավականին  հավասարակշռված համակարգ.  ա)  Ազգային  ժողովը  չունի  հնարավորություն՝  արհեստականորեն խուսափելու  Նախագահի  հնարավոր  վետոյից,  քանի  որ  սպառիչ  կերպով սահմանված  են  Ազգային  ժողովի  նախագահի  կողմից  ստորագրվող  որոշումների ընդունման  դեպքերը,  բ)  Նախագահն  ունի  միայն  հաղթահարելի  վետոյի  իրավունք և դրա  հաղթահարման  դեպքում  պարտավոր  է  ստորագրել  և  հրապարակել  օրենքը։ ", "Սակայն, ինչպես կհիմնավորվի հետագա շարադրանքի ընթացքում, Հանրապետության Նախագահը ուներ նաև գործնականում լայն հնարավորություններ՝  միջնորդավորված  կերպով  ներազդելու  Ազգային  ժողովի օրենսդրական գործունեության վրա՝ կառավարության օրենսդրական նախաձեռնության իրավունքի միջոցով։ ", "Այս դրական գնահատականը, անգամ նվազագույն չափով, չի վերաբերում այն զսպումների  և  հակակշիռների  մեխանիզմին,  որոնք  կիրառվում  են  կառավարության ձևավորման և նրա հրաժարականի գործընթացներում։ ", "Այս  տեսանկյունից վերլուծենք նախ կառավարության ձևավորման գործընթացը։  Համաձայն  Սահմանադրության  55-հոդվածի  4-րդ  կետի՝  Նախագահը նշանակում և ազատում է վարչապետին, վարչապետի առաջարկությամբ նշանակում և  ազատում  է  կառավարության  մյուս  անդամներին։  Հետևաբար,  կառավարությունը կազմավորվում  է  արտախորհրդարանական  կարգով։  Ճիշտ  է,  74-րդ  հոդվածի  ուժով կառավարությունը  կազմավորվելուց  հետո  քսանօրյա  ժամկետում  Ազգային  ժողովի հավանությանը  պետք  է ներկայացնի  իր գործունեության  ծրագիրը՝ Ազգային ժողովի նիստում  դնելով  իր  վստահության  հարցը,  իսկ  անվստահության  մասին  որոշում ընդունվելու  դեպքում  վարչապետը  Հանրապետության  Նախագահին  դիմում  է ներկայացնում  կառավարության  հրաժարականի  մասին։  Սակայն  Ազգային  ժողովի այդ  հակակշիռը  գործնականում  անարդյունավետ  է,  կամ,  համենայնդեպս,  դրա արդյունավետության մակարդակը ցածր է։ ", "Չափազանց  բարդացված  է  նույն  հոդվածով  ամրագրված  արդեն  գործող կառավարությանն անվստահություն հայտնելու գործընթացը, և որ ավելի վճռորոշ է՝ Ազգային  ժողովի  այս  «զսպող»  լիազորությունը  չեզոքացվում  է  դրան  փաստացիորեն հակադրվող՝  Նախագահի՝  Ազգային  ժողովն  արձակելու՝  միայն  ժամկետային առումով  և  Ազգային  ժողովի  նախագահի  ու  վարչապետի  հետ  խորհրդակցելու պարտականությամբ սահմանափակված «հակակշիռ» լիազորությամբ։ ", "Ազգային  ժողովի  և  Նախագահի  միջև  լիազորությունների  տարանջատման հիմնական  ոլորտը  կադրային  քաղաքականության,  մասնավորապես՝  բարձրագույն քաղաքացիական, զինվորական և այլ հատուկ, ինչպես նաև դատական իշխանության պաշտոններում նշանակումներն են։  Այս ոլորտում  Ազգային ժողովի լիազորությունները  չափազանց  սահմանափակ  էին.  Ազգային  ժողովը  սեփական հայեցողությամբ,  որպես  կանոն,  ձևավորում  էր  միայն  իր  մարմինները  (Ազգային ժողովի  նախագահ  և  տեղակալներ,  հանձնաժողովներ  և  այլն)։  Սահմանադրությամբ նախատեսված  էր  միայն  մեկ  բացառություն.  Ազգային  ժողովը  Ազգային  ժողովի նախագահի  առաջարկությամբ  նշանակում  էր  սահմանադրական  դատարանի անդամներ  (ինն  անդամներից՝  հինգին)  և  սահմանադրական  դատարանի  կազմից՝ սահմանադրական դատարանի նախագահ։ ", "Մինչդեռ  Հանրապետության  Նախագահին  այս  ոլորտում  վերապահված  էին բազմաթիվ  և  էական լիազորություններ։  Սահմանադրության  55-րդ  հոդվածի համաձայն՝  Նախագահը  օրենքով  նախատեսված  դեպքերում  նշանակումներ  է կատարում  քաղաքացիական  պաշտոններում  (կետ  5),  նշանակում  է  և  ետ  է  կանչում օտարերկրյա  պետություններում  և  միջազգային  կազմակերպություններին  առընթեր դիվանագիտական  ներկայացուցիչներին  (կետ  8),  վարչապետի  առաջարկությամբ նշանակում  և  ազատում  է  գլխավոր  դատախազին (կետ  9),  օժտված  է լիազորություններով՝  դատավորների  նշանակման  բնագավառում (կետ  10-11), նշանակում է  գլխավոր  դատախազի  տեղակալներին  և  դատախազության կառուցվածքային  ստորաբաժանումները  ղեկավարող  դատախազներին  (կետ  11), հանդիսանալով  զինված  ուժերի  գլխավոր  հրամանատար,  նշանակում  է  զինված ուժերի բարձրագույն հրամանատարական կազմը (կետ 12)։ "]}