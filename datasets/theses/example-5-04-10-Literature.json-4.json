{"paragraphs": ["Սույն  ենթագլխում  մեր  նպատակն  է  ուսումնասիրել  ընտանիքի  թեմատիկայի արծարծումները  Չիվերի  պատմվածքներում,  ամուսնու  և  կնոջ  հարաբերությունները, մարդու  ներքին  մղումները,  որոնք  սահմանափակվում  են  արվարձանային  միջավայրի ու բարքերի ազդեցությամբ: ", "Ռուս  գրող  Լև  Տոլստոյի  «Աննա  Կարենինա»  վեպի  հայտնի  արտահայտությունը՝ «Երջանիկ ընտանիքները նման են իրար, յուրաքանչյուր դժբախտ ընտանիք դժբախտ է յուրովի» իսկ  և  իսկ համընկնում է   գրականագետ Կաթրին  Ջուրքայի բնորոշմանը, որի համաձայն՝ 1950-ականներին ամերիկյան ընտանիքը գտնվում էր խեղվածք վիճակում143: ", "Յուրաքանչյուր  դժբախտ  ընտանիք  նման  է  մյուսին,  իսկ  «երջանիկ  ընտանիք» հասկացություն,  որպես  այդպիսին,  գոյություն  չունի։ ", "Ըստ  Ջուրքայի՝  չիվերյան արվարձանում  ընտանեկան երջանկությունը բավականին դժվար հասանելի երազանք է։ Այդ երազանքը,  Ջուրքայի բնորոշմամբ,  բարեկեցիկ կյանքի ծաղրերգական հակաթեզ է. կյանք, որտեղ գոհունակություն ոչ մի առումով գոյություն չունի144։  Չիվերի հերոսները սովորաբար  ունեն  բավարար  գումար,  հարմարավետ  տներ,  լավ  աշխատանք  և ընտանիք։  Նրանք  ապրում  են  այն  զգացողությամբ,  որ  ունեցածը  բավարար  հիմք  է երջանիկ  լինելու  համար,  սակայն  իրականությունն  այլ  է։    Նրանք  խորապես  դժբախտ են,  արվարձանը  կարծես բանտ է մարդու ներքին ազատության համար։ ", "Գրականագետ  Ռոբերթ  Ա.  Մորեյսը    «Զուգահեռականներից  դեպի  դրախտ. Չիվերի  արձակի  քնարական  կառուցվածքը»  («From  Parallels  to  Paradise:  The  Lyrical Structure  of  Cheever's  Fiction»)  հոդվածում  գրում  է.  «Չիվերի  հերոսները  սովորաբար միջին  խավի  մարդիկ  են,  որոնց  կյանքն  աստիճանաբար  մոտեցրել  է  վերացական կյանքի խաչմերուկներին։ Բոլորը կանգնել են միևնույն խնդրի առջև. ինչպես ապրել մի աշխարհում,  որը,  չնայած  միջին  խավին  հատկանշական  հարմարություններին  և երաշխիքներին,  հանկարծ  վերածվում  է  անհյուրընկալ,  երբեմն  վտանգավոր  մի աշխարհի:  Այն  կարծես  օրեցօր  դառնում  է  ավելի  ու  ավելի  անտրամաբանական  և անհեթեթ,  որտեղ  «գոյատևման  բարոյական  շղթան»  փոխակերպվել  է  սովորական պարուրակի, իսկ շաղակրատանքը խորամտությունից տարբերակելը հետզհետե ավելի ու ավելի է բարդանում, ինչին քաջածանոթ է ժամանակակից արվեստի, երաժշտության և գրականության լսարանը»145։ "], "paragraph_source_docs": [4, 4, 4, 4, 4], "source_docs_file": "Literature.json"}