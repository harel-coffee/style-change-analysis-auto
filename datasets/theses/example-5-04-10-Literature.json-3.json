{"paragraphs": ["Նշվածներն ամենևին էլ բացառիկ նմուշներ չեն այս գրքում. եթե հնարավոր լիներ, գրողի և ոչ մի տող բաց թողնել պետք չէր: Օրինակների շարքն ընտրված է ըստ գրքում նկատված հաջորդականության: ", "Երկրի  յուրաքանչյուր  իրադարձություն  իր  հայելային  անդրադարձն  է  գտնում ժողովրդի  սոցիալական  վիճակի  վրա,  ուստի  ահա  թե  ինչ  «աստիճանով»  է  վեր բարձրանում գրողի միտքը. խոհ՝ դեպի վեր ձգվող սլաքով, սոցիալական վիճակ և կրկին դեպի  վեր՝  քաղաքական  իրադարձություններ:  Հակառակ  եզրից  դիտելը  իբրև  ակունք հիշեցնում  է  մեկը՝  քաղաքական  մթնոլորտը:  Այսպես,  դատարկ  կամ  միայն դատարկությամբ  լցված  բանկոոպ,  թեև  բնության  մեջ  և  ոչ  մի  դատարկ  տարածք  չկա, հացի, յուղի  ու  կաթի,  մսի  ու  …օճառի,  ծխախոտի,  ջրի  …  չգոյություն:  Գրողի պատկերավոր խոսքերը, ցավոք, շատ ծանր են ստեղծված իրավիճակի նկարագրության համար.  «Աստված  եթե  երակներուս  մեջ  ջրի  նման  թանկագին  հեղուկ  հոսեցուներ,  ան ատեն  եղբայրն  անգամ  եղբոր  մորթեր  պիտի՝  քիչ  մը  ջուր  հանելու  համար  անկե»  /123/: ", "Հեղինակի մտահոգությունների ալիքը ծայր է առնում  այս ամենը տեսնելով և ոչ  միայն տեսնելով,  այլև  ամեն  ինչի  բացակայությունը  զգալով  սեփական  մաշկի  վրա: ", "Կիլոմետրերով  ձգվող  սնունդի  կամ  հիգիենայի  ամենաանհրաժեշտ  ու  պարզունակ միջոցների  համար  հերթեր,  որոնք  բացառիկ  պատկերավորությամբ  ներկայացնում  է գրողը,  դատարկ  բանկոոպներ,  որոնց  մասին  ոչ  պակաս  մեծ  տաղանդով  խոսում  է  մեկ այլ գրող՝ Կոստան Զարյանը՝ «Բանկոոպը և մամութի ոսկորները» գրքում: ", "Ուրեմն,  խոհերի  շարունակական  այս  շղթան  անընդհատական  է.  գրողը խորությամբ  ու  ամենայն  մանրամասնությամբ  վերլուծում  է  իրականությունը  և  այն պարսավանքի  ենթարկում:  Յուրաքանչյուր  հասարակարգ,  պատմական  ամեն  մի  փուլ, որը  դեռևս  չի  հասել  իր  զարգացման  գագաթնակետին,  չի  հասել  բուն  նպատակին,  այս կամ  այն  կերպ  մնում  է  թերի  և  արժանանում  է  գրողի  համարձակ  գրչի քննադատությանը: "], "paragraph_source_docs": [3, 3, 3, 3, 3], "source_docs_file": "Literature.json"}