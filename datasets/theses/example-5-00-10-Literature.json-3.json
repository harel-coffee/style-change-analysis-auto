{"paragraphs": ["Այսպես,  բազմաթիվ  էջերում  հեղինակը  բացեիբաց,  երես  առ  երես  խոսում  է խորհրդային  աշխարհում  տիրող  վիճակից՝  սկսած  կոլտնտեսությունից  մինչև  Չեկա: ", "Խոսքը  հնչեղ  է,  համարձակության  ու  մերկության  հասնող  անկեղծ:  Ամենևին  չի երկնչում  գրողը,  իսկ  ընթերցողը,  չերկմտելով  դրանց  անկեղծության  մեջ,  նաև  գրողի համարձակության համար բուռն զարմանք է ապրում: Որտե՞ղ է դրա ակունքը, ակունք, որը երբեք չի կարող լինել ձևական կամ պայմանական: Իսկ մյուս կողմից էլ՝ ամենևին էլ այդ  համարձակության  փոքր-ինչ  թուլացումը  չէ,  որ  ծնունդ  է  տվել  մեր  կողմից պայմանականորեն  տարանջատված  երկրորդ  խմբի  ասույթներին  անդրադառնալուն՝ կյանքի  ու  մահվան,  արդարության,  արդարադատության  ու  ազատության,  մարդկային գաղափարների  ու  սկզբունքների,  հասարակության  սոցիալական  վիճակի  և  կանանց մասին:  Սրանցից  և  ոչ  մեկը  պատահականության  սկզբունքով չի  ընտրված. յուրաքանչյուր  հաջորդ  միտքը  նախորդի  տրամաբանական  շարունակությունն  է  և տարրեր  է  պարունակում  իր  հաջորդից:  Շեշտը  կրկին  դրված  է  քաղաքական իրադարձությունների  վրա, որոնցից անմիջականորեն բխում է ժողովրդի սոցիալական վիճակը, ըստ այդմ էլ՝ սոցիալական վիճակի մասին ասույթները: Ի դեպ, այս շարքը շատ ավելի հագեցած է. բազմաթիվ են «քողարկված», բայց քաղաքական հենքով ասույթները: ", "Դրանց  մի  մասը  կարելի  է  վերցնել  և  քննարկել  իր  ամբողջականության  մեջ:  «…Չարժե մեռնիլ ոչ մեկ գաղափարի համար: Վասնզի ամենեն մեծ գաղափարը բուն կյանքը ինքն է:  Ու  կյանքեն  մեծ  գաղափար  մը  տիեզերքը չի  ծնած  տակավին» /100/: ", "«Անարդարությունը  քարացած  երևույթ  չէ  և  էվոլյուցիայի  ենթակա,  մնացյալ  բոլոր երևույթներու  օրինակով»  /130/.  մեծ  շարքի  փոքր  մի  մաս:  Սա  ապահովում  է  նաև արդիական  հնչեղություն  բոլոր  ժամանակների  համար:  Բայց  հետաքրքրականը  այն սահուն,  զարմանալիության  հասնող  կապի  ապահովումն  է,  որ,  ինչ  խոսք,  գրողի ձեռագրի  ուրույն  առանձնահատկություններից  մեկն  է:  Բերենք  մի  քանի  դիպուկ օրինակ:  Աչքի  առաջ  ունենալով  իրականության  մեջ  արդեն  հասուն  օրինակը՝ «Բանականության  սիմֆոնիան»  /1951թ./,  կարելի  է  գրողի  այս  մտքերը  ուղղակիորեն տեղավորել  այս  «կաղապարների»  մեջ՝  միայն  մեկ  մեծ  տարբերությամբ.  նշված «սիմֆոնիան»  աշխարհի  մեծ  մտածողների  դասական  մտքերի  համախմբումն  է,  սա՝ միայն երգիծաբանինը, իսկ ընտրված բնագավառները ոչնչով չեն զիջում արդեն հայտնի ասույթների ժողովածուի դասական օրինակներին: ", "Գրքում գրողի մտքերի ու խոհերի մի շարք մեր խորին համոզմամբ եղել է ավելի շատ րոպեական  զայրույթի  և  կամ  թե  վրդովվածության,  հոգեկան,  ֆիզիկական,  նյութական ծանր  պայմանների  ազդեցության  արդյունք:  Ահա  թե  ինչու  սրանք  կարող  էին  և  տեղ չգտնել  այս  գրքում  /և  ընդհանրապես  չտպագրվել/:  Մի  կողմից՝  կարելի  է  հասկանալ.  ի վերջո, սա էլ է պատկանում գրողի գրական ժառանգությանը: Մյուս կողմից էլ՝ մտքերը գրական  արժեքներ  են,  փաստ,  կամսարյան  ցանկացած  միտք,  որ  հագեցած  է,  ուղղակի փայլում  է  հարուստ  բառապաշարով,  գրողը  տիրապետում  է  գրաբարյան  ճոխ  լեզվին, փիլիսոփայության  հին  աշխարհի  մտածողների,  հայկական  ասացվածքների,  թևավոր խոսքերի  արտահայտություններին,  որ  գրողի  գրչի  փիլիսոփայական  արժեքով, գեղարվեստական  պատկերների,  համեմատությունների,  լոգիզմի,  նաև  երգիծական բազմաթիվ միջոցների տեղին ու դիպուկ գործածությունն է: "], "paragraph_source_docs": [3, 3, 3, 3, 3], "source_docs_file": "Literature.json"}