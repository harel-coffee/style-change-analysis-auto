{"paragraphs": ["Ուստի,  մոլիբդենի  ստացման  այլընտրանքային,  մատչելի  և  պարզ  եղանակի  մշակումը հանդիսանում է կարևոր խնդիր և ունի գործնական մեծ նշանակություն: ", "Այս  բաժնում  կքննարկվի  Mo-ի  ստացումը  MoS2-ի  անմիջական  վերականգնմամբ` այրման  ռեժիմում  (ԲԻՍ  եղանակով)  [96]:  Այդ  նպատակով  որպես  վերականգնիչ նախընտրելի  է  կիրառել  ցինկը:  Ցինկի  ընտրությունը  պայմանավորված  է  մի  շարք հանգամանքներով:  Նախ,  վերջին  տարիներին  այն  լայնորեն  կիրառվում  է  այրման սինթեզներում  որպես  վերականգնիչ  [112-114,  128,  129]:  Շնորհիվ  MoS2+Zn  էկզոթերմ փոխազդեցության`  մոլիբդենի  ստացումը  MoS2-ից  կարելի է  իրականացնել ինքնատարածվող  այրման  ռեժիմում:  Բացի  այդ  ցինկի  սուլֆիդը  հանդիսանում  է բավականին կայուն միացություն և հեշտությամբ չի հիդրոլիզվում օդի և խոնավության պայմաններում`  բերելով  H2S-ի  առաջացման,  ի  տարբերություն  այլ  վերականգնիչ մետաղների  սուլֆիդների  (MgS,  Al2S3):  Այսպիսի  հանգամանքներում  կարելի  է  MoS2-ի վերամշակումը  և  երկրորդային  արգասիքներից  Mo-ի  մաքրումն  իրականացնել էկոլոգիապես առավել անվտանգ պայմաններում: ", "Հարկ  է  նշել  սակայն,  որ  մոլիբդենի  ցինկաթերմ  վերականգնման  պրոցեսը ինքնատարածվող  այրման  ռեժիմում  կազմակերպելու  համար  առկա  են  որոշ դժվարություններ`  պայմանավորված  MoS2+Zn  փոխազդեցության  փոքր  ջերմէֆեկտով (H=-31  կԿալ/մոլ,  Tադ  =  960  oC):  Հետևաբար  հետազոտվող  համակարգում  քիմիական փոխազդեցությունը  խթանելու  նպատակով  անհրաժեշտություն է  առաջանում ռեակցիոն  խառնուրդին  հաղորդել  հավելյալ  էներգիա:  Այդ  նպատակով  MoS2+Zn փոխազդեցության  բնույթն  ուսումնասիրվել  է  ջերմաքիմիական  ակտիվացման պայմաններում`  հետազոտվող  համակարգ  ներմուծելով  ոչ  մեծ  քանակությամբ MoO3+3Mg  բարձր  կալորիականություն  ունեցող  խառնուրդ:  Առկա  խնդրի  լուծման նպատակով  առաջարկվող մոտեցումը  պայմանավորված է մի շարք առավելություններով:  Մասնավորապես,  MoO3+3Mg  փոխազդեցությունը  բնութագրվում է  մեծ  ջերմէֆեկտով,  իսկ  ռեակցիայի  արդյունքում  ձևավորվող  արգասիքներից  մեկը հանդիսանում  է  նպատակային  նյութը՝  մոլիբդենը:  Ենթադրվում  է,  որ  ցածր կալորիական MoS2+2Zn խառնուրդում փոխազդեցությունն էապես կարելի է բարելավել` այն զուգորդելով  բարձր կալորիական  MoO3+3Mg փոխազդեցությամբ: Փաստորեն սույն մոտեցումը հնարավորություն է ստեղծում իրականացնել  Mo-ի  տարբեր միացությունների (օքսիդային  և  սուլֆիդային)  միաժամանակյա  վերականգնում: ", "Ջերմաքիմիական  զուգորդման  պայմաններում  ենթադրվում  է,  որ  պետք  է  ընթանան MoS2+Zn  և  MoO3+Mg  փոխազդեցությունները`  բերելով  Mo-ի,  MgO-ի  և  ZnS-ի առաջացմանը:  Ստացված  մոլիբդենը  երկրորդային  արգասիքներից`  MgO-ից  և  ZnS-ից կարելի է առանձնացնել արգասիքի թթվային մշակմամբ: Այնուհանդերձ պետք է նկատի ունենալ, որ հիմնական ռեակցիաներին զուգահեռ կարող են ընթանալ նաև (MoS2+Mg) և (MoO3+Zn)  փոխազդեցությունները`  MgS-ի  և  ZnO-ի  առաջացմամբ:  Սակայն  այս ռեակցիաների  տեղի  ունենալը  քիչ  հավանական  է`  պայմանավորված  Mg-ի  թթվածնի նկատմամբ  ավելի  մեծ  խնամակցությամբ,  քան  ծծմբի,  ինչպես  նաև  ցինկի  ծծմբի նկատմամբ  ավելի  մեծ  խնամակցությամբ,  քան  թթվածնի:  Ի  վերջո,  մագնեզիումը թթվածնի  հետ,  իսկ  ցինկը  ծծմբի  հետ  առաջացնում  են  թերմոդինամիկապես  ավելի կայուն միացություններ, քան հակառակ դեպքում: ", "MoS2+Zn և  MoO3+Mg ռեակցիաների ջերմաքիմիական զուգորդման պայմաններում  փոխազդեցությունն  ուղղորդված  այրման  ռեժիմում  կազմակերպելու  և ռեագենտների  միջև  ընտրողական  փոխազդեցությունն  ուսումնասիրելու  նպատակով իրականացվել  են  նախնական  թերմոդինամիկական  վերլուծություններ  և  այնուհետև փորձարարական հետազոտություններ: "], "paragraph_source_docs": [0, 0, 0, 0, 0], "source_docs_file": "Chemistry.json"}