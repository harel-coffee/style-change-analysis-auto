{"paragraphs": ["Համեմատության  համար  բերենք  մեկ  օրինակ.  «Կենդանի  մը  ինչքան  ալ  անպատկառ ըլլա,  չի  խոստովանի,  որ  կռիվը  կուտի  համար  է»  /17/:  Ո՞վ  է  կենդանին,  ի՞նչ  «կուտի» մասին  է  խոսքը:  Պարզից  էլ  պարզ  է,  բայց՝  միայն  ենթատեքստից.  հենքը  կրկին քաղաքական է,  խոսքը՝  հիմնադրված  կամ  հիմնադրման շեմին  կանգնած հասարակարգի կամ կուսակցությունների մասին է, միտքը՝ համարձակորեն անկեղծ: ", "Ուրեմն, ասույթների առաջին շարք՝ «Իրերն ու երևույթները՝ իրենց անուններով», երկրորդ շարք՝ «Մտորումներ տողերի մյուս կողմում»: ", "Հետևում  ենք  գրողի  մտքերի  ընթացքին:  Գրողի՝  սոցիալիզմի  մասին արտահայտած մտքերը ցրված են գրքով /գրքերով/ մեկ և երբ միավորվում են, պատկերն ավելի ակնառու է դառնում, իսկ հեղինակի մտածելակերպի մասին ավելի ամբողջական պատկերացում  կազմելու  հնարավորություն  է  ստեղծվում.  այդ  ֆոնի  վրա  հեղինակի աշխարհայացքը,  հասարակարգի  նկատմամբ  դրսևորվող  վերաբերմունքն  ավելի պարզորոշ  է  գծագրվում:    «Շատ  բանի  գաղափարը  ավելի  քաղցր  է,  քան  բուն  ինքն առարկան»  /256/,  «Ինչպես  ժողովրդին  իրական  կամքը  միայն  գաղտնի  քվեարկությամբ կիմացվե,  անանկ  ալ  մարդուս  էությունը  իր  առանձնության  մեջ  միայն  դիտե»  /268/, «Սոցիալիզմն դուրսի, ցուցադրական  զգացմունք կամ գաղափար է, բայց մարդս իր  մեջ /կամ արտաքնոցում/ միայն էգոիստ է» /275/: Իսկ ասվածը ավելի պատկերավոր կարելի է  դարձնել.  հեղինակի՝  սոցիալիզմի  մասին  նշված  խոսքերը  ամբողջական  պատկերի մասերն  են,  որոնք  իրար  մոտ  բերելով  լիարժեքորեն  հնարավոր  է  դառնում  տեսնել ընդհանուր պատկերը: «Պատառիկները» կամայական չեն. նրանցից յուրաքանչյուրն իր կայուն  տեղն  ու  դիրքն  ունի  այս  խոսքում:  «Սոցիալիզմն  երազին  մեջ  ավելի  շուտ կիրականանա,  քան  հարթմնի»  /17/,  «Սոցիալիզմն  ինչքան  հեռու  ըլլա,  այնքան  քաղցր կուգա,  ինչքան  մոտիկ,  այնքան  գանելի»  /256/,  տե՛ս  հակադրությունը  /256,  256/:  Նույն սկզբունքով  նաև՝  էջ  268,  268  կրկին  առկա  է  հակադրությունը.  ասել  է  թե՝  մի  դեպքում տրվում է իրականության անվանումը, երկրորդ դեպքում խոսքն ասվում է այնպես, իբր թե  ոչ  մի  կապ  չունի  ո՛չ  քաղաքական  վիճակի,  ո՛չ  էլ  առավել  լայն  առումով իրականության հետ: ", "Ի՞նչ է կոմունիզմը, ի՞նչ սկզբունքների վրա է կառուցված այս հասարակարգը, ի՞նչ է  պետք  դրա  ամրության  համար.  այս  և  բազմաթիվ  այլ  հարցերի  մի  երկար  շարքի պատասխանն  է  տալիս  Լեռ  Կամսարը՝  նաև  իմաստախոսքերով  ժամանակ  առ ժամանակ  անդրադարձ  կատարելով  ժամանակաշրջանի  իրադարձություններին, քննադատելով իրականության թերի և բացասական կողմերը: Իսկ դրա համար դիմում է բնականաբար  նաև  երգիծանքին:  Ընդամենը  ընդհատ-ընդհատ  հնչող  մի  քանի  միտք, մեկը՝  բացեիբաց,  մյուսը՝  ծածկված  ոչ  թե  գաղտնիության  քողով,  այլ  թափանցիկ շղարշով,  որտեղ  միտքը  նույնն  է,  բուն  հենքը՝  քաղաքական:  «Կոմունիստական  սա աշխարհի  բնակիչներս  տեսակ  մը  բանտարկյալներ  ենք՝  ցմահ  դատապարտված.  սա տարբերությամբ  միայն,  որ  փոխանակ  պետական  հացը  ուտելու,  մեր  աշխատանքով կհայթայթենք»  /37/:  Սակայն  բանտ-կոմունիստական  աշխարհի  գաղափարը  զուտ չգոյության  է  դատապարտված.  կոմունիզմը  լոկ  գաղափար  է,  իսկ  գաղափարներից  ոչ բոլորի  համար  է  կանխորոշված  իրականություն  դառնալը:  «Եթե  դուն  մեռցնես թշնամիիդ  դավանած  գաղափարը,  եթե  դուն  սպանես  զայն  բարոյապես,  ֆիզիկականը ինքնիրեն կիյնա գետին ու կմեռնի: Գաղափար: Ահա օձի գլուխ, որ պիտի ջախջախես. չէ նե պոչը կտրատելով քեզի չես փրկեր գալիք պարտութենեն: Տվե՛ք ինձի փայտե հրացան և թուղթե փամփուշտ մը, ես կոմունիզմի գաղափարը սպանեմ…» /180/: ", "Գրականագետ  Ռոբերթ  Ա.  Մորեյսը    «Զուգահեռականներից  դեպի  դրախտ. Չիվերի  արձակի  քնարական  կառուցվածքը»  («From  Parallels  to  Paradise:  The  Lyrical Structure  of  Cheever's  Fiction»)  հոդվածում  գրում  է.  «Չիվերի  հերոսները  սովորաբար միջին  խավի  մարդիկ  են,  որոնց  կյանքն  աստիճանաբար  մոտեցրել  է  վերացական կյանքի խաչմերուկներին։ Բոլորը կանգնել են միևնույն խնդրի առջև. ինչպես ապրել մի աշխարհում,  որը,  չնայած  միջին  խավին  հատկանշական  հարմարություններին  և երաշխիքներին,  հանկարծ  վերածվում  է  անհյուրընկալ,  երբեմն  վտանգավոր  մի աշխարհի:  Այն  կարծես  օրեցօր  դառնում  է  ավելի  ու  ավելի  անտրամաբանական  և անհեթեթ,  որտեղ  «գոյատևման  բարոյական  շղթան»  փոխակերպվել  է  սովորական պարուրակի, իսկ շաղակրատանքը խորամտությունից տարբերակելը հետզհետե ավելի ու ավելի է բարդանում, ինչին քաջածանոթ է ժամանակակից արվեստի, երաժշտության և գրականության լսարանը»145։ "], "paragraph_source_docs": [3, 3, 3, 3, 4], "source_docs_file": "Literature.json"}