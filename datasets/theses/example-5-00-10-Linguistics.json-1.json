{"paragraphs": ["Նույնաբանության անվանական և բայական անդամի իմաստաքերականական  առանձնահատկությունները  հաճախ  հանդես  են  գալիս որպես  նույնաբանական  կառույցի  գործաբանական  ներուժի  ձևավորման  կարևոր նախապայման:  Կախված իր հաղորդակցական նպատակից`  խոսողը նախապատվություն  է  տալիս  նույնաբանության  այս  կամ  այն  շարահյուսական կաղապարին`  ընտրելով  տվյալ  գոյականի  և  բայի  իմաստաքերականական հարացույցից  իր  մտադրությանը  համապատասխանող  իմաստաքերականական ձևը: ", "Կան  նույնաբանություններ,  որոնք,  հաճախ  միևնույն  կամ  գրեթե միևնույն  հաղորդակցական  նպատակով  կիրառվելով,  տվյալ  լեզվամտածողության մեջ  ստացել  են  կարծրատիպային  նշանակություն:  Խոսքաստեղծման  ընթացքում ընտրելով  նմանատիպ  նույնաբանական  կառույց`    խոսողը  փորձում  է  բացառել թյուրըմբռնումը, քանի որ նա վստահ է, որ լսողը` որպես տվյալ հանրույթի անդամ, համարժեքորեն  կընկալի  տվյալ  կառույցի  կարծրատիպային  նշանակությունը: ", "Այնուամենայնիվ  արձանագրվել են դեպքեր, երբ, համատեքստով ու նույնաբանությունը  կիրառողի  հաղորդակցական  նպատակով  պայմանավորված, կարծրատիպային  նշանակությամբ  նույնաբանությունները  ձեռք  են  բերում որոշակիորեն նոր հաղորդակցական-գործաբանական արժեք: ", "Խոսողի` նույնաբանական կառույցի  ընտրությունը պատահական չէ և բխում է այդ կառույցների ձևաբովանդակային միասնականությունից: Ձևի առումով լինելով  պարզ`  խոսքաստեղծման  գործընթացում  նույնաբանական  կառույցները խնայում են խոսողի ժամանակը և ջանքերը, իսկ բովանդակային առումով թվացյալ պարզունակության ներքո թաքնված է իմաստային մեծ բազմաշերտություն, ինչն էլ հնարավոր  է  դարձնում,  որ  խոսողը  կոդավորի  այն  ներակա  իմաստը  կամ իմաստները,  որոնք  տեղին  են  տվյալ  հաղորդակցական  իրադրությունում,  և  լսողի ուշադրությունը հրավիրի  տեղեկատվական  առումով  առավել կարևոր իմաստային  տարրերին:  Մյուս  կողմից`  խոսողը  վստահ  է,  որ  իր  խոսընկերը` որպես  նույն  լեզվական  հանրույթի  ներկայացուցիչ  և  նույն  հաղորդակցական իրադրության  մասնակից,  ի  վիճակի  կլինի  ապակոդավորել  իր`  խոսողի  կողմից նույնաբանական կառույցով ներակայված իմաստը: ", "Նույնաբանական կառույցների տեքստակազմիչ հատկությունը թույլ է տալիս դրանց տեքստում իրացնել թեման եզրափակող, ամփոփող գործառույթ, երբ դրանցում խտացվում է խոսողի հաղորդակցական մտադրությամբ պայմանավորված  տեղեկույթը  կամ,  տվյալ  խոսքային  իրավիճակի  պահանջներից ելնելով, ներմուծել նոր թեմա և դառնալ հաղորդակցության առանցք: "], "paragraph_source_docs": [1, 1, 1, 1, 1], "source_docs_file": "Linguistics.json"}