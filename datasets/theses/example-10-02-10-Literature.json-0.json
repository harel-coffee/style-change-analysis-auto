{"paragraph_source_docs": [0, 0, 0, 0, 0, 0, 0, 0, 0, 0], "source_docs_file": "Literature.json", "paragraphs": ["– Եղավ, շնորհակալ եմ: Գոնե այդպես կիմանամ, որ այդ գիրքն իմ մասին է»:143 Ֆիլդինգի  դասական  վեպին  այս  հղումը  ընդգծում  է  Ջան  դեյ  Բրուգիի  և Ջոնաթանի կերպարների միջև միջտեքստային կապը: ", "Մեր  կարծիքով՝  Կոզիմոն  ընդհանրություններ  ունի  ոչ  միայն  Ռոբինզոնի,  այլև Վոլտերի  Կանդիդի  և  Սվիֆտի  Գուլիվերի  հետ:  Ծառերին  մագլցելով՝ Կոզիմոն ականատես  է  լինում  աշխարհի  արհավիրքներին,  որոնց  մասին  գետնի  վրա  լինելով միգուցե  և  չիմանար:  Նույն  կերպ  Կանդիդը,  աշխարհով  մեկ  ճամփորդելով՝  տեսնում  է, որ  այն  իր  ուսուցչի՝  Պանգլոսի  նկարագրածի  ճիշտ  հակառակն  է:  Կոզիմոյի  ընկերոջ՝ ավազակ  Ջան  դեի  Բրուգիի  մահապատիժը,  հորեղբոր՝  կավալեր  Ավոկատոյի  դաժան սպանությունը  հիշեցնում  են  «Կանդիդում»  նկարագրված  դաժան  փորձությունները: ", "Երկու  հեղինակների  հերոսներն  էլ  չեն  հասնում  վերջնական  փիլիսոփայական ճշմարտությանը:  Կոզիմոյի  ընտրած  տարօրինակ  տոպոսը  հիշեցնում  է  նաև  Սվիֆտի նկարագրած  անիրական  աշխարհները:  Սակայն  նրանց  միջև  կա  մի  էական տարբերություն.  Սվիֆտի վեպում տոպոսները փոխվում են, և տարբեր աշխարհներում փոխվում է Գուլիվերի դերը, իսկ Կոզիմոյինը շարունակում է մնալ նույնը: Հեղինակային բազմաթիվ  հղումներն  ու  զուգահեռները  Կալվինոյի  վեպը  դարձնում  են  18-րդ  դարի գրականության մի հանրագիտարան: ", "Կանդիդի  և  Գուլիվերի  մասին  վեպերի  հետ  ակնհայտ  ընդհանրությունը  թույլ  է տալիս «Բարոնը ծառի վրա» վեպում բացահայտել ևս երկու ժանրային շերտ, դրանք են արկածային  վեպի  առանձնահատկությունները,  որոնք  արտահայտված  են  միայն ֆաբուլայի  մակարդակով,  և  ներքին բովանդակության  մեջ  արտահայտված փիլիսոփայական վեպի  որոշ  գծեր:  Նկատի  ունենք  Կոզիմոյի  մեկուսացման  պատճառը և  բացարձակ  ազատության  ձգտումը,  որն  ուղղորդում  է  նրան  ծառերի  վրա բարձրանալու որոշումից՝ մինչև մահվան տեսարանը, երբ Բիաջոն և մյուսները տեսնում են, թե ինչպես է «հոգեվարքի մեջ գտնվող Կոզիմոն» «oդապարիկի պարանից բռնված… չքանում  ծովի  անեզրության  մեջ»:144  Այս  դրվագը  կարելի  է  համարել  նաև  Քրիստոսի համբարձման ակնարկ: ", "Վեպի  ժանրային  բնորոշման  մեջ  կարևոր  տեղ  է  զբաղեցնում  նաև  պատմողի դերը,  որն  այս  վեպում  կատարում  է  Կոզիմոյի  եղբայր  Բիաջոն,  և  որն  այստեղ  ավելի չեզոք  է,  քան  եռերգության  մյուս  երկու  վեպերում:  Կոզիմոյի  եղբայրն  ընդամենը  նրա տարեգիրն  է,  որը  եղբոր  պատմությունը  փորձում  է  ներկայացնել  առավելագույն ճշգրտությամբ:  Կոզիմոյի  արկածների  մասին  նա  հիմնականում  լսել  է  հենց  եղբորից, սակայն  խոստովանում  է,  որ  Կոզիմոն  հաճախ  «կատարում էր նոր հավելումներ, ընդարձակումներ, չափազանցություններ, նոր կերպարներ և դրվագներ էր ներմուծում, սրանով պատմությունն աղավաղվում էր, դառնում ավելի հնարովի, քան սկզբում էր»:145 Փաստորեն գրքում կա երկու պատմող. մեկը Կոզիմոն է, որն անկասկած «անվստահելի պատմող»  է,  մյուսը՝  իր  տարեգիր  եղբայրը,  որն  իր  տեսածն  ու  լսածը  ջանում  է ճշգրտությամբ  թղթին հանձնել: Վեպի վերջին  գլուխներից մեկի սկզբում Բիաջոն գրում է. «Կոզիմոն շատ է պատմել պատերազմի ժամանակ անտառներում կատարած իր սխրանքների մասին, որոնք այնքան անհավատալի են, որ այս կամ այն տարբերակը պատմելու ցանկություն չունեմ: Այստեղ խոսքը փոխանցում եմ նրան…  »:146  Կոզիմոյի անունից  պատմված  այս  միակ  գլխում  ստեղծվում  է  անհավատալի,  անհնարին, ֆանտաստիկ մի պատմություն, որ Կոզիմոյին նմանեցնում է բարոն Մյունխհաուզենին: ", "Կոզիմոյի  բարոնի  տիտղոսը  նույնպես  հղում  է  այդ  հայտնի  ստախոսի  կերպարին: ", "Այսպիսով՝  «Բարոնը  ծառի  վրա»  վեպը  բարդ,  մի  շարք  ժանրային  շերտերից բաղկացած ստեղծագործություն է: ", "Մենք  փորձեցինք  վերհանել  արկածային  և  դաստիարակության  վեպերի, պատմավեպի  և  այլ  վիպական  ժանրերի  առանձնահատկությունները,  որոնք  հաճախ վերափոխվում  են՝  ստանալով  պարոդիայի  ժանրային  ձև:  Հիմնական  պատումը ֆանտաստիկ  է,  սակայն  հարստացված  է  վերը  նշված  կամային  ձևափոխումների ենթարկված բոլոր ժանրային շերտերով: ", "Կալվինոյի  ստեղծագործության  երկրորդ՝  «ֆանտաստիկ»  փուլը  եզրափակում  է «Մեր  նախնիները»  եռերգության   վերջին՝ «Գոյություն չունեցող ասպետը»  (1959)  վեպը: ", "«Հերալդիկ» եռերգության առաջին երկու վեպերին «Գոյություն չունեցող ասպետը» մոտ է  թե՛  ժանրային,  թե՛  թեմատիկ  առումով.  այն  նույնպես  պատմա-առասպելական անցյալից  վերցված  մի  պատում  է,  որն  այլաբանորեն  ներկայացնում  է  հեղինակի բարոյա-փիլիսոփայական  հայացքները:  Ժանրային  և  պատմողական  տեսանկյունից «Գոյություն չունեցող ասպետը» կարելի է համարել եռերգության մեջ ամենից բարդը. սա Կալվինոյի ստեղծագործության մեջ առաջին վեպն է, որտեղ նա փորձում է «պատումից» անցում կատարել դեպի «տեքստ»: "]}