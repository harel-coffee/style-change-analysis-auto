{"paragraph_source_docs": [8, 8, 8, 8, 8, 8, 8, 8, 8, 8], "source_docs_file": "Physics.json", "paragraphs": ["Այժմ  կատարվում  են  բազմաթիվ  հետազոտություններ,  որոնք  ուղղված  են  հատկապես նյութերի  մշակման  ՌՀ  պլազմային  եղանակների  վրա  հիմնված  համակարգերի արդյունավետության  բարձրացմանը:  Հաշվի  առնելով  այն,  որ  պլազման  իրենից ներկայացնում է ոչ գծային բարդ համակարգ և այն, որ այս համակարգերում կիրառվում են  մինչև  մի  քանի  կՎտ  բարձր  հզորության  սնման  աղբյուրներ,  ինչպես  նաև  այն,  որ մշակվող  նյութերը  (օրինակ.  կիսահաղորդչային  ինտեգրալ  սխեմաներ,  MEMS  տվիչներ և  LCD  էկրաններ)  ունեն  բավական  մեծ  ինքնարժեք,  պարզ  է  դառնում,  որ  այս համակարգերում  մեծ  նշանակություն  ունեն  մշակման  գործընթացի  հսկման  և ղեկավարման  եղանակների  արդյունավետությունը  և,  որ շատ  կարևոր է՝ հուսալիությունը:  Այս  համակարգերում  գոյություն  ունեն  ՌՀ  պլազմայի  հսկման  և ղեկավարման  բազմաթիվ  խնդիրներ:  Սույն  ատենախոսության  մեջ  անդրադարձ  է կատարվել  հատկապես  պլազմայի  խտության  և  համասեռության  հսկման  և ղեկավարման  եղանակներին  ներկայացվող  պահանջներին  և  նրանց լուծման եղանակների առաջարկմանը և արդեն իսկ կիրառվող եղանակների բարելավմանը: ", "Պլազմայի խտության կառավարումը:  ՌՀ  պլազմայի  խտությունը  կախված  է բազմաթիվ  գործոններից,  ինչպիսիք  են,  օրինակ,  պլազմայի  սնման  ռեժիմը,  մշակման ռեակտորում  պարունակվող  գազի  ճնշումը,  գազի  տեսակը  և  այլն:  2011  թվականին Վ.  Գոդյակի  կատարած  հետազոտությունները  ևս  մեկ  անգամ  ցույց  տվեցին,  որ պլազմայի  խտությունը  կախված  է  իներտ  գազին  հաղորդվող  ՌՀ  ազդանշանի հզորությունից [61]:  Նկ.  1.1.8-ում  բերված  են  Գոդյակի  հետազոտությունների արդյունքները  որտեղ  ներկայացված  են  պլազմայի  խտության  կախվածության  կորերը իներտ գազին հաղորդվող ճառագայթման հզորությունից մշակման խցիկում եղած գազի ճնշման  1,  10,  100    և  1000  մՏոր  արժեքների  դեպքում:  Նյութերի  պլազմային  մշակման ժամանակ անհրաժեշտ է լինում փոփոխել պլազմայի հզորությունը: Ակնհայտ է, որ սնող գեներատորի հզորության փոփոխման ճանապարհը  առավել նպատակահարմար է: ՌՀ գեներատորը  և  իներտ  գազին  գրգռող  ինդուկտորները  կամ  էլեկտրոդները՝  միացված հաղորդման գծով, կազմում են ՌՀ շղթա: Այս դեպքում խնդիր է առաջանում պլազմային հաղորդել հնարավոր առավելագույն հզորություն, որը կարող է ապահովել համակարգը սնող ՌՀ գեներատորը: ", "Նկ. 1.1.8. Պլազմայի խտության կախվածությունը իներտ գազին հաղորդվող ճառագայթման հզորությունից ճնշման տարբեր արժեքների դեպքում Պլազման  սնող  ՌՀ  գեներատորի  էներգիան  առավելագույն  չափով  պլազմային հաղորդելու  համար  անհրաժեշտ  է,  որ  գեներատորի  և  պլազման  սնող  ինդուկտորների կամ  թիթեղների  իմպեդանսները (այսուհետ,  պլազմայի  իմպեդանս  ասելով, ենթադրվում  է,  որ  խոսքը  վերաբերում  է  սնող  ինդուկտորների  կամ  թիթեղների  և պլազմայի  համակարգի  իմպեդանսին)  լինեն  համաձայնեցված,  որը  նույնն  է,  որ հաղորդման  գծում  չլինեն  անդրադարձումներ,  հետևաբար,  և  կանգուն  ալիքներ: ", "Նյութերի  մշակման  ՌՀ  պլազմային  համակարգերում  պլազմայի  իմպեդանսը փոփոխվում  է  կախված  տարբեր  գործոններից:  Հարկ  է  նշել,  որ  տվյալ  դեպքում իմպեդանսի  փոփոխության  ֆունկցիան  ոչ  գծայնորեն  է  կախված  պլազմային հաղորդվող  հզորության  չափից:  Չհամաձայնեցման  արդյունքում  բացի  հաղորդվող հզորության  նվազելը,  պլազմային  մշակման  համակարգը  կարող  է  դուրս  գալ կայունացված  վիճակից:  Այս  խնդիրը  լուծելու  նպատակով  կատարվել  են  բազմաթիվ հետազոտություններ [62-65]: ", "Այս  համակարգերում  պահանջվում  է  նաև  իմպեդանսների  հնարավորին  չափ արագ համաձայնեցում:  Նյութերի մշակման որոշ  արդի  տեխնոլոգիական գործընթացներում կիրառվում են  ամպլիտուդային մանիպուլյացիայով  ՌՀ ազդանշաններ:    Այսպիսով,  ՌՀ  պլազմային  համակարգերում  պլազմայի  խտության ղեկավարելիության  մակարդակի  բարձրացման  նպատակով  անհրաժեշտ  է  կիրառել պլազման  սնող գեներատորի և պլազմայի իմպեդանսների համաձայնեցում,  և, որ շատ կարևոր է, հնարավորին չափ կարճ ժամանակում: ", "Պլազմայի համասեռության հսկումը և կառավարումը:  Արդի  կիսահաղորդչային սարքերի  արտադրության  գործընթացում  աստիճանաբար  մեծանում  են  սիլիցիումային տակդիրների  չափերը՝  նպատակ  հետապնդելով  մեծացնելու  միավոր  ժամանակում արտադրվող  կիսահաղորդչային  սարքերի  քանակը:  Աստիճանաբար  մեծանում  են արտադրվող LCD էկրանների երկրաչափական չափերը: ", "Վերը  նշվածից  պարզ  է,  որ  մեծանում  են  նաև  պլազմային  մշակման ռեակտորների  մշակող  մասի  չափերը,  որի  հետևանքով  նոր  խնդիրներ  են  առաջանում ամբողջ  մշակող  տիրույթում  պլազմայի  համասեռության  ապահովման  տեսանկյունից: ", "Ինչպես  նշեցինք    պարագրաֆ  2.1-ում  ՌՀ  պլազմայի  ստացման  համեմատաբար  ավելի նոր՝  ինդուկտիվ  կապով  եղանակը,  պլազմայի  խտության  տեսանկյունից  ավելի նախընտրելի  է  քան  ունակային  կապով  եղանակը,  սակայն  միևնույն  ժամանակ  այն զիջում է պլազմայի համասեռության տեսանկյունից:  Ինդուկտիվ կապով ՌՀ պլազմայի համակրգերում  պլազմայի  համասեռության  մեծացման  խնդիրը  լուծում  են՝  զանազան գրգռող  հատուկ  ինդուկտորների  մշակման  ճանապարհով:  Այժմ  գոյություն  ունեն ինդուկտիվ  կապով  ՌՀ  պլազմայի  համասեռության  բարձրացման  նպատակով առաջարկվող  պատենտավորված  լուծուներ  [66-69]:  Պլազմայի  համասեռությունը,  այս տիպի  ռեակտորներում,  կախված  է  ինդուկտորների  մոտիկ  դաշտում  ստեղծված մագնիսական դաշտի բաշխվածությունից: ", "Նկ. բերված են ռադիոհաճախականային  ունակային  պլազմայի  ռեակտորի  խցիկում  պլազմայի խտության բաշխվածությունը ռեակտորի երկչափ հարթության մեջ 13.56, 60 և 81.36 ՄՀց հաճախականության  ճառագայթման  համար,  երբ  ճառագայթման  հզորությունը հավասար է 50 Վտ, իսկ խցիկը պարունակող գազի ճնշումը՝ 200 մՏր [70]: ", "Ա. Պետերի հետազոտությունները ցույց տվեցին, որ միևնույն գրգռող ինդուկտորի կիրառման  դեպքում  ՌՀ  ճառագայթման  հաճախականության  մեծացման  շնորհիվ կարելի է մեծացնել պլազմայի խտությունը, սակայն միևնույն ժամանակ հարկ է նշել, որ ռեակտորում կարող են առաջանալ կանգուն ալիքներ, որոնք նվազեցնում են պլազմայի համասեռությունը: "]}