{"paragraph_source_docs": [0, 0, 0, 0, 0, 0, 0, 0, 0, 0], "source_docs_file": "Earth Science.json", "paragraphs": ["Թեմայի արդիականությունը: Զբոսաշրջությունը համաշխարհային տնտեսության ամենաշարժուն  և  շահութաբեր  ոլորտներից  է,  որի  զարգացման  արագ  տեմպերը  և արտարժույթ  ձեռք  բերելու  առավել  մեծ  հնարավորությունները  նպաստավոր պայմաններ  են  ստեղծում  տվյալ  երկրի  տնտեսության  առանձին  ոլորտների, մասնավորապես,  զբոսաշրջային  ինդուստրիայի  ձևավորման  ու  զարգացման  համար: ", "Այն յուրահատուկ  տեղ է զբաղեցնում ոչ միայն  առանձին երկրների տնտեսություններում,  այլև  միջազգային  տնտեսական  հարաբերություններում:  ՀՀ-ում կան  զբոսաշրջության  զարգացման  համար  անհրաժեշտ  ռեսուրսներ,  որոնց նպատակային,  արդյունավետ  օգտագործելու  դեպքում  այն  կարող  է  դառնալ  ազգային տնտեսության  կարևորագույն  բնագավառներից  և  նպաստել  տարածքային  համաչափ զարգացմանը:  ՀՀ  զբոսաշրջության  համալիր  զարգացման  համար  կարևորվում  է մարզերի  ներգրավվածությունը,  դրանց  ենթակառուցվածքների  զարգացածության մակարդակը,  զբոսաշրջային  ռեսուրսների  հասանելիությունը,  դրանց  համակողմանի գնահատումն ու արդյունավետ օգտագործումը:  Մարզի  մակարդակով զբոսաշրջության ինդուստրիայի  պլանավորված  կազմակերպումն  անդրադառնում  է  տվյալ  մարզի տնտեսության  աճի  և բնակչության կյանքի որակի բարձրացման վրա: ", "Հիմնախնդրի  բազմաշերտությունն  ու  բարդությունը  պահանջում  են  դրա աստիճանական,  փուլային  ուսումնասիրություն:  Ակնհայտ  է,  որ  հիմնախնդրին համապարփակ  ու  ամբողջական լուծում  տալու  և  համապատասխան  ծրագրեր մշակելուն  պետք  է  նախորդի  առանձին  վերցրած  տարածքային  միավորների` զբոսաշրջային  ներուժի  գնահատումը  և  զբոսաշրջային  ինդուստրիայի  զարգացման հնարավորությունների  բացահայտումը:  Գիտական  մակարդակով  դա  կարող  է իրականացվել,  եթե  հենվի  միասնական  տեսական  և  մեթոդաբանական  հիմքի  վրա: ", "Այդպիսի հիմքի մշակումը, թեկուզև վարկածի մակարդակով, կարող է հենվել առանձին տարածքային միավորի ուսումնասիրության վրա: ", "Մեր  կողմից,  որպես  օրինակ  ընտրվել  է  Սյունիքի  մարզը,  որը  հարուստ  է զբոսաշրջային  ռեսուրսներով  և  ունի  բարենպաստ  աշխարհագրական  դիրք:  Այստեղ առկա  է  զբոսաշրջության  զարգացման  փոխկապակցված  սոցիալ-տնտեսական խնդիրների այն անհրաժեշտ բազմազանությունը, որոնք ի մի վերցրած Սյունիքի մարզը դարձնում  են  հետազոտության  մոդելային  տարածք:  Այդպիսի  հետազոտությունը  ոչ միայն  գիտամեթոդական  հետաքրքրություն  է  ներկայացնում  և  օգտակար  է  լինելու  ՀՀ այլ  մարզերի  ուսումնասիրության  ու  զբոսաշրջության  կայուն  զարգացման  ծրագրերի մշակման  համար,  այլև  իր  գործնական  ուղղվածությամբ  կարող  է  նպաստել  Սյունիքի մարզում առկա սոցիալտնտեսական հիմնախնդիրների  լուծմանը: ", "Թեմայի  արդիականությունը  պայմանավորված  է  այն  հանգամանքով,  որ զբոսաշրջության  կայուն  զարգացումը  հանդիսանում է  ՀՀ  կառավարության տնտեսական  ծրագրերի  գերակա  խնդիրներից  մեկը,  և  կոչված  է  տարածքային համաչափ և կայուն զարգացման զբոսաշրջային ներուժի բացահայտմանը, ռեսուրսների օգտագործման  արդյունավետացմանը: ", "Հետևաբար  պահանջված են  դառնում զբոսաշրջային  ինդուստրիայի  տարածքային  կայուն  զարգացման  հայեցակարգերը, կանխատեսումները, նախագծերը և նպատակային ծրագրերը: ", "Վերոհիշյալ  հիմնախնդրի  շուրջ  Հայաստանում  և  դրա  առանձին  մարզերում թեպետ  կատարվել  են  ուսումնասիրություններ, բայց  դրանք  հիմնականում արտահայտված են առանձին կազմակերպություններին կից զբոսաշրջության ծրագրերի համատեքստում և չունեն գիտական արժեք: Այդ  է պատճառը, որ անհրաժեշտություն է առաջանում  ՀՀ  առանձին  մարզի  օրինակով  իրականացնել  գիտական  համալիր ուսումնասիրություն, որի հետազոտության մեթոդները կիրառելի կլինեն այլ մարզերի և ողջ  երկրի  զբոսաշրջային  ռեսուրսների  ներուժի  գնահատմանն  ու  զբոսաշրջության ինդուստրիայի  զարգացման  հեռանկարների  բացահայտմանը,  իսկ  վերջնական արդյունքները  կարող  են  օգտագործվել  դիտարկվող  մարզի  սոցիալ-տնտեսական զարգացման  ռազմավարական  ծրագրերում:  Սյունիքի  մարզի  համար  դեռևս  պատշաճ գիտահետազոտական  աշխատանք  չի  կատարվել,  և  այս  բնագավառում  զգացվում  է համապարփակ  ուսումնասիրությունների  անհրաժեշտություն:  Հետևաբար  Սյունիքի մարզը,  որպես  ՀՀ  ծայրամասային  և  սահմանամերձ  տարածաշրջան,  զբոսաշրջության ինդուստրիայի  համալիր  և  համակարգային  ուսումնասիրության  կարիք  ունի: ", "Զբոսաշրջային  ներուժի  քննարկումը`  բնական,  պատմական,  սոցիալ-տնտեսական կողմերով,  իրենց  ենթակառուցվածքներով  համարվում  են  գնահատման  հիմքեր զբոսաշրջության  ուսումնասիրություններում  և  պատշաճ  ուշադրության  են  արժանի տնտեսության այս ճյուղի զարգացման  համար: ", "Հետազոտության  նպատակը: "]}