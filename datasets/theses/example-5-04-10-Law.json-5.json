{"paragraphs": ["Գտնում  ենք,  որ  հանցանք  կատարած  անչափահասի  նկատմամբ արդարացված  չէ  պատիժ  նշանակել  բոլոր  այն  դեպքերում,  երբ  նրանց  ուղղմանը, սոցիալական  արդարության վերականգնմանը և հանցագործությունների կանխմանը  կարելի  է  հասնել  դաստիարակչական  բնույթի  հարկադրանքի  միջոց նշանակելով։  Այս  առումով, ուշագրավ է Հայեցակարգի  հեղինակների՝ Հայեցակարգի  14.4-րդ  կետում  արտացոլված  մոտեցումն  առ  այն,  որ.  «Անհրաժեշտ են  օրենսդրական  այնպիսի  ձևակերպումներ,  որոնք  կբացառեն  անչափահասների նկատմամբ  պատժի  կիրառումը  բոլոր  այն  դեպքերում,  երբ  նրանց  ուղղմանը  և նրանց  կողմից  նոր  հանցագործությունների  կանխմանը  հնարավոր  է  հասնել դաստիարակչական  բնույթի  հարկադրանքի  միջոցներովե։  Հաշվի  առնելով վերոհիշյալը՝  առաջարկում  ենք  հստակ  սահմանել,  որ  հանցանք  կատարած անչափահասի  նկատմամբ  նախ  և  առաջ  պետք  է  քննարկվի  դաստիարակչական միջոց  կիրառելու  հարցը  և  միայն  դրա  անհնարինության  դեպքում՝  նշանակվի պատիժ։ ", "Հիշյալ  խնդրով  պայմանավորված, ինչպես նաև գործնականում դաստիարակչական  բնույթի  հարկադրանքի  միջոցների  կիրառման  դեպքերը ընդլայնելու  համար՝  անհրաժեշտ  է  լրացնել  դրանց  ցանկը  և  հստակեցնել  գործող հարկադրանքի միջոցների կարգավորումները։ ", "Իսկ ինչ վերաբերվում է ՀՀ քրեական օրենսգրքի 91-րդ հոդվածի 2-րդ մասում սահմանված  հարկադրանքի  միջոցներին,  ապա  անհրաժեշտ  է  նշել,  որ նախազգուշացումը,  որպես  ինքնուրույն  հարկադրանքի  միջոց  սահմանելն արդյունավետ  չէ։  Այսպես,  նույն  օրենսգրքի  92-րդ  հոդվածի  1-ին  մասի  համաձայն` նախազգուշացումը  անչափահասի  արարքով  պատճառած  վնասի,  ինչպես  նաև սույն օրենսգրքով նախատեսված հանցանքների կրկնակի կատարման հետևանքների պարզաբանումն է անչափահասին։ Դժվար թե կարելի է համաձայնել, որ  նախազգուշացումն  իր  բովնադակությամբ  կարող  է  համարվել  հարկադրանքի միջոց,  քանի  որ  դրանով  անչափահասի  նկատմամբ  չի  սահմանվում  որևէ պարտականություն։  Ընդ  որում  նման  դիրքորոշում  է  արտահայտված  նաև Հայեցակարգով, ինչը մեր կողմից ողջունելի է։ ", "ՀՀ  քրեական  օրենսգրքի  91-րդ  հոդվածի  3-րդ  մասում  սահմանված  է,  որ դատապարտյալի  վարքագծի  նկատմամբ  վերահսկողություն  իրականացնող իրավասու մարմնի միջնորդությամբ դատարանն անչափահասի նկատմամբ կարող է նշանակել դաստիարակչական բնույթի հարկադրանքի այլ միջոցներ։ ", "Հիշյալ  նորմի  վերլուծությունից  հետևում  է,  որ  անչափահասի  նկատմամբ կարող է նշանակվել նաև հարկադրանքի այնպիսի միջոց, որը նախատեսված չէ ՀՀ քրեական  օրենսգրքի  91-րդ  հոդվածի  2-րդ  մասում  սահմանված  հարկադրանքի միջոցների  ցանկում։  Կարծում  ենք,  որ  անհրաժեշտ  է  քրեական  օրենսգրքում սահմանել  դաստիարակչական  բնույթի  հարկադրանքի  միջոցների  սպառիչ  ցանկ, որպեսզի  բացառվի  գործնակնում  այդ  նորմի  տարածական  մեկնաբնության հնարավորությունը։ "], "paragraph_source_docs": [5, 5, 5, 5, 5], "source_docs_file": "Law.json"}