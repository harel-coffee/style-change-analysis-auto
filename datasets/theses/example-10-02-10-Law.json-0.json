{"paragraph_source_docs": [0, 0, 0, 0, 0, 0, 0, 0, 0, 0], "source_docs_file": "Law.json", "paragraphs": ["Իշխանությունների  բաժանման  սկզբունքի  վրա  հիմնված  պետաիրավական համակարգի գործունեության համաշխարհային փորձն ապացուցեց իր նշանակալի մեծ ճկունությունը  և  հարմարվողական  ներուժը:  Չնայած,  որ  այդ  համակարգը  չունի բացարձակ  կայունություն,  ենթակա  է  բազմաթիվ  գործոնների  ազդեցությանը, այդուհանդերձ,  այն  առանց  փոփոխությունների  վերականգնվել  է  անգամ  այն դեպքերում, երբ ժամանակավոր հաղթանակում էին ավտորիտար ռեժիմները: ", "Իշխանությունների  բաժանման  սկզբունքով  կառուցված  պետական  իշխանության կազմակերպումը  կարող  է  նախադրյալներ  ստեղծել  և  դառնալ  մեր  հասարակության առջև  ծառացած  խնդիրների լուծման  պայմաններից  մեկը.  հասարակական  ու տնտեսական  կյանքի  ժողովրդավարացում,  իրավունքի  գերակայության  հաստատում, սոցիալ - տնտեսական կյանքում արմատական վերափոխումների անցկացում: ", "Կարևոր  հանգամանք է  նաև  այն,  որ  իշխանությունների բաժանումը իրականանալի  և  գործուն  է  միայն  բաց  տիպի  քաղաքական  գործընթացի պայմաններում,  իսկ  դա  հենց  այն  է,  ինչը  հանդիսանում  է  պետաիրավական բարեփոխման  նպատակներից  մեկը  և  որը  պետք  է  նպաստի  բոլոր  մակարդակներում պետական  ծառայողների  առաջխաղացման  և  հերթափոխի  ավելի  գործուն  մեխանիզմի ձևավորմանը,  նրանց  հասարակության  վերահսկողության  տակ  դնելուն,  և  հետևաբար, ավելի  արդյունավետ  և  հասարակության շահերին  ու  պահանջմունքներին համապատասխանող  պետական  ապարատ  ստեղծելուն:  Այսինքն,  իշխանությունների բաժանման  սկզբունքը  այլ  միջոցառումների  հետ  միասին  հանդիսանում է արհեստավարժ ու հրապարակային իշխանության հաստատման միջոց: Ահա թե ինչու, իրավաբանների  ու  քաղաքական  գործիչների  մեծամասնությունը  իշխանությունների բաժանման  սկզբունքի  օգտագործման  նպատակահարմարությունը  տեսնում  են իրավաքաղաքական բարեփոխումներ անցկացնելու մեջ: ", "Հայաստանի Հանրապետությունը ինքնիշխան, ժողովրդավարական, սոցիալական, իրավական պետություն է (ՀՀ Սահմանադրության 1-ին հոդված): ", "Այսպիսով,  հենց  առաջին  հոդվածում  ամրագրված  է  պետական  իշխանության միասնական  և  ամբողջական  բնույթը,  ինչպես  նաև  բովանդակային  առումով  ՝  նրա ժողովրդավար, իրավունքով սահմանափակվածության և սոցիալական  ուղղվածության էությունը: ", "Հայաստանի  Հանրապետությունը  ինքնիշխան  պետություն  է:  Պետության ինքնիշխանությունը (սուվերենությունը) պետական իշխանության գերակայությունն է  և անկախությունը երկրի ներսում և այլ պետությունների հետ ունեցած հարաբերություն- ներում: ", "Որպես  պետական իշխանության կարևորագույն հատկություն ինքնիշխանությունը  նաև  պետության  հատկությունն  է:  Պետության  ինքնիշխանության հիմքում ընկած է ժողովրդի ինքնիշխանությունը, քանի որ ժողովրդի կամաարտահայտությամբ է ծնվում  պետական իշխանությունը:  Պետության ինքնիշխանությունը ցանկացած պետության անօտարելի հատկությունն է անկախ նրա տարածքի  չափերից,  բնակչության  թվից,  կառավարման  և  կառուցվածքի  ձևերից:  Այն պետության միջազգային իրավասուբյեկտության պարտադիր պայմանն է: ", "Պետական իշխանության գերակայությունը իշխանության այնպիսի վիճակն է, որի դեպքում  տվյալ  պետության  տարածքում  չկա  և  չի  կարող  լինել  նրանից  վեր  կամ  նրա հետ մրցակցող որևէ այլ իշխանություն: Պետական իշխանության գերակայությունը այն վերածում  է  միակ  քաղաքական  իշխանության՝  դրանով  իսկ  բացառելով  ինքնիշխան պետական իշխանության կողքին որևէ այլ քաղաքական իշխանության գոյություն: ", "Իշխանության գերակայությունը նշանակում է, որ միայն պետական իշխանության ակտերն  են  ներազդում  տվյալ  երկրի  քաղաքացիների  և  կազմակերպությունների  վրա, պետական  իշխանությունն  օժտված  է  ցանկացած  հասարակական  իշխանության դրսևորումները  անվավեր  ճանաչելու  առանձնաշնորհով,  պետական  իշխանությունն օժտված  է  ազդեցության  հատուկ  միջոցներով,  որ չի  կարող  ունենալ  որևէ հասարակական  ուժ:  Պետական  իշխանության  գերակայությունը  դրսևորվում  է  նաև նրանում,  որ  այն  սահմանում  է  իրավական  հարաբերությունների  ողջ  կարգը, ընդհանուր  իրավակարգը,  պետական  մարմինների,  հասարակական  միավորումների, պաշտոնատար  անձանց  և  քաղաքացիների  իրավունակությունը,  իրավունքներն  ու պարտականությունները:  Սակայն  իշխանության  գերակայությունը  չի  նշանակում  նրա անսահմանափակ  լինելը:  Սահմանադրական  պետության  մեջ  իշխանությունը  միշտ սահմանափակված է իրավունքով:  Ինչպես ցանկացած  այլ իշխանություն սահմանադրական  պետության  մեջ  ինքնիշխանությունը  հիմնվում  է  իրավունքի  վրա  և սահմանափակված  է  իրավունքով:  Իշխանության  գերակայությունը  ենթադրում  է ինքնիշխանության անբաժանելություն և անօտարելիություն: ", "Պետական  իշխանության  համակարգի  միասնությունը  պետության  ամբողջակա- նության  պարտադիր  պայմանն է:  Պետական իշխանության  միասնության իրավաբանական  արտահայտությունը  կայանում  է  նրանում,  որ  բարձրագույն պետական  իշխանությունը  կազմող  մարմինների  համակարգի  իրավասության  հա- մակցությունն  ընդգրկում  է  այն  բոլոր  լիազորությունները,  որոնք  անհրաժեշտ  են պետությանն  իրականացնելու  իր  խնդիրներն  ու  գործառնությունները:  Պետական իշխանության  միասնությունը  ի  հայտ  է  գալիս  նրանում,  որ  իրականացման  բոլոր մակարդակներում  այն  ունի  միևնույն  էությունը,  գործունեության  ձևերն  ու  մեթոդները, ընդ  որում,  պետական  իշխանության  բոլոր  մարմինների  միջև  պետք  է  լինի  կապ, լիազորությունների  բաշխում (իշխանությունների  բաժանում),  կարգապահություն, ենթակարգություն,  փոխպայմանավորվածություն:  Պետական  իշխանության  համա- կարգի  տարբեր  օղակները  չեն  կարող  իրավունքի  միևնույն  սուբյեկտին  վերագրել վարքագծի  իրար  հակասող  կանոններ:  Պետական  իշխանության  միասնության սկզբունքն  արտահայտվում է  միասնական իրավական քաղաքականության, հատկապես  օրինաստեղծ  քաղաքականության  մեջ,  պետական  կարգավորման  և կառավարման, պետական գործունեության մեխանիզմի համակարգման մեջ: Պետական իշխանության  մարմինների  համակարգի  միասնությունը  ենթադրում  է  նաև  նրանց ենթակարգությունը, կենտրոնացվածությունը: "]}