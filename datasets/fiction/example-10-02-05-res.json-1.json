{"paragraphs": ["Հոգնած ձիերն ամեն պտույտում դանդաղում էին,  և Դիլանն ամեն անգամ սուլում ու շխկացնում էր մտրակը։  Ձիերը մի քիչ գնում էին արագ,  հետո դարձյալ դանդաղում։  Իսկ կալերից մեկում կամին լծված արջառը նստել էր ու չէր ելնում։  Մի տղամարդ քարշ էր տալիս լիքը պարկը. նրան օգնեցին շալակել,  և նա գնաց պարկի տակ ճկռած։  Մազոտ մի տղամարդ հարդի կույտի մոտ եղանի պոչը դիմհարել էր ծնոտին ու տխուր նայում էր։  Ցորեն ու մղեղ շաղող հարսը կռացել էր լցնելու շատարարը,  ելավ,  շատարարը բարձրացրեց գլխից վեր ու շողք ու խշշոց մաղեց։  Դեզի շվաքում քնել էր կոնքը բարձր մի կին։  Ձիուն մեծ ջվալներով բեռ էին դնում,  ջվալը շուռ եկավ բարձող տղամարդու գլխին,  միջի հարդը թափվեց,  և տղամարդը մաքրում ու մաքրում էր ծոծրակը,  ուսերը,  խոր մեջքը։ ", "Սոնան գետակում լողանում էր։  Ջուրը քիչ էր,  նվաղած ջրվեժիկը հիմա-հիմա կմարեր,  ջրվեժիկի տակ ջուրը խոր չէր։  Գետակի մեջ ծնկած,  Սոնան լողանում էր,  Սոնան լրիվ հասուն աղջիկ էր։  Ջուրը դուրեկան էր,  դուրեկան էր և իր մարմինն զգալը։  Թաղվեր,  թաղվեր ջրի մեջ,  բայց ահա նրա ամեն շարժման հետ ջուրն ալիքվում էր,  և լճակի բերանը կպատռվեր,  ճմբերը դուրս կթռչեին։  Սոնան լողանում էր զգույշ ու վախվորած այն պատճառով,  որ ճմբերը հիմա կքշվեին,  լճակը դուրս կհոսեր՝ մերկացնելով Սոնային մորից մերկ,  և՝ կարծես թե օտար աչք կար այդտեղ։  Սոնային կարծես թե նայում էին։  Սոնան ետ ընկավ ու ջրով ծածկվեց մինչև բուկը։ ", "Դիլանը գլուխն իջեցրեց գետնում թաղվելու չափ,  որովհետև Սոնայի աչքից պահող քարը փոքր էր։ ", "― Կա՛խ-կղա,  շա՛խ-կղա...", "Դիլան դային զգույշ քայլերով,  կուզեկուզ մոտեցավ թփերին։  Հնձած արտում կաքավները հավաքում էին ընկած հատիկները,  կտցահարում թափված հասկերը։  Մեկը չէր,  շատ էին։  Ցատկոտում էին,  օրորում գեր մարմինները։  Գարնան երկու ճուտեր մի հասկի համար կռվում են` կտուց կտուցի։ ", "Դիլան դային չոքեց,  նշան բռնեց։  Մի գեր կաքավ սպիտակ վիզը ձգեց,  սկսեց չորս կողմը նայել։  Մյուսները լռեցին,  տապ արին ծղոտների մեջ։ ", "Մի ոտը բոբիկ՝ նա առաջանում էր դեպի Դիլանը։  Տուր,  չխնդրելով խնդրում էր կոշիկը,  խնդրելով բողոքում,  ի՜,  նեղանում էր Դիլանից,  կանգնում՝ երբ կանգնում էր ետ-ետ անող Դիլանը,  դանդաղ առաջանում՝ երբ Դիլանը,  կոշիկը ձեռքին,  ետ-ետ էր գնում։  Տո՜ւր,  այնքան հպարտություն կար նրա խնդրանքի մեջ և հպարտության հետ՝ այնքան սեր։  Նա կանգ էր առնում,  գալիս էր,  չէր գալիս դեպի Դիլանը,  քնքշանքով զայրանում և մաքրասիրտ խորամանկությամբ ժպտում,  որովհետև ետ-ետ անող Դիլանը ահա դեմ առավ քարի ու ընկավ։ ", "Ճանապարհը շարունակեց։  Քանի գնում,  թփերն ավելի էին շատանում,  արտերի մեջ երևում էին հատուկենտ կաղնիներ` ծռված,  կռացած,  կայծակի խառնված։  Ասես պահապաններ էին կանգնել անտառի և արտերի սահմանում։ ", "Բարակ առուն մարած գետակից մի շիթ էր առել ու կտրուկ թեք լանջերով,  խանձված քարերի ու քարերի միջով ջուրը տանում,  իջնում էր ձորը,  մի կերպ դուրս գալիս մյուս լանջը,  այդպես մի մատ ջուրը գնում դեմ էր ընկնում ճամփան կտրած ժայռին ու ժայռի հետ իջնում ձորը։  Ժայռի մյուս կողմը Դիլանի այգին ջրի էր սպասում,  իսկ Դիլանը լայնաթիկունք էր և աշխատասեր,  ժայռն ի՜նչ էր որ Դիլանի կամքի դեմ։  Դիլանը ծակում էր քարը,  որ միակազմ էր ու անճեղք։  Դիլանը փշուրներ էր պոկում որձաքարից։  Անձանձիր,  անընդհատ,  համաչափ,  Դիլանը նիգին տեղ էր փնտրում որձաքարի մեջ,  որ տեղի էր տալիս փշրանք առ փշրանք,  ետ էր շպրտում երկաթը և տնքում էր խուլ ու անհաղորդ։  Իսկ Դիլանը,  շոգ արևի ու քարի մեջ,  խփում էր նույն տեղին։  Քարն ի՜նչ էր որ Դիլանի ու երկաթի դեմ։ ", "Անտառը ծանոթ էր նրան,  գիտեր,  թե որտեղ է սիրում բույն դնել ու կանչել միրհավը,  մթին անտառների ոսկեփետուր թռչունը։ "], "paragraph_source_docs": [0, 0, 0, 1, 1, 1, 0, 1, 0, 1], "source_docs_file": "res.json"}