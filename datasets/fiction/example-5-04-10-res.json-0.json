{"paragraphs": ["Ծառի վրա մի քանի խնձոր է,  ծառի տակ գամփռն է,  և ոչ մի հնար չկա։  Շոգ է,  շրջապատը խանձված է,  միակ ստվերը խնձորենունն է,  և խնձորներն էլ երևի շատ համեղ են։  Քարը դուրս է պրծնում ոտքի տակից,  ահարկու գամփռը կանգնում ու հաչում է,  և խռոված Սոնան քաշում է իր ձին։ ", "Անստվեր արևի մեջ նրանք քաշում են ձիերը,  իջնում են ձորը,  որտեղ ձիերն իրարից խլելով ցամաքեցնում են փոսի ջուրը,  ապա քարի մոտ ձիերը կանգնեցնում են,  Դիլանն օգնում է Սոնային հեծնելու իր ձին,  ապա ինքն է նստում և նեղ ոլորաններով ելնում են սարահարթ՝ դեպի դեղին արտերը։ ", "Արտերը շոգ էին և տաք լույս էին արձակում։  Եվ այդ շոգը հառնում էր և՛ նրանից՝ որ հնձվորները սև հագուստով էին ու օձիքները կոճկած,  և՛ նրանից՝ որ հնձվորի ետևից խուրձ կապող կինը մի աչքը փակել էր,  թևերը կանթել ու չէր շարժվում երկար,  շատ երկար,  և՛ թե՝ որ ջրի գնացած երեխան օրորվում էր հեռուներում մի տեղ,  մոտենում էր շատ դանդաղ և բզեզի չափ էր։  Հնձվորն ուզեց երևի ջղայնանալով շտապեցնել ջրից եկող երեխային,  բայց հուսահատ ժպտաց և շարունակեց հնձել։ ", "Սոնան,  թաքուն,  հնձվոր հորը տվեց մի հատիկ սալոր,  հայրն ուզեց ետ տալ՝ Սոնան խռովելով ուսերը շարժեց,  հայրը կծեց սալորի կեսը,  կեսը տվեց Սոնային,  և նա պահեց ձեռքի մեջ,  և այդպես էլ Դիլանը չտեսավ՝ նա սալորը հիմա կերա՞վ-", "Ձիերին խուրձ բարձեցին,  հետո երեխաները քաշելով տարան ձիերը։ "], "paragraph_source_docs": [0, 0, 0, 0, 0], "source_docs_file": "res.json"}