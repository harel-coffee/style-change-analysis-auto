{"paragraphs": ["Ծերունու շշունջը. «Սոնա՜»։ ", "Սոնան մանկան դերասանությամբ կանգնում է դժվա՜ր-դժվար,  և ոտքը շա՜տ,  շատ է ցավում,  հեռանում է մանկան դերասանությամբ սաստիկ կաղալով,  ապա վազում է միանգամից ու ծիծաղում։  Ծիծաղող Սոնան նստել է առվի եզրին,  ոտքերը ջրի մեջ։  Քթին ցեխ քսած Սոնան սատանայի պոզեր է անում և ծիծաղում։  Սոնան շորը գլխին,  իբր թե քողը երեսին՝ հարս է ձևանում ու ծիծաղում։  Իբր թե պարում է հարսի պար և ծիծաղում։  Երեխա Սոնան ձևանում է մեռած աղջիկ և նայում կոպերի ճեղքերից։  Եվ չի ծիծաղում,  իբր թե լուրջ է մեռել,  իբր թե հաստատ է մեռել,  ահա այսպես,  չի շարժվում ու վերջ։  Դիլանի ձեռքով բացվող կոպը նորից վար է բերում և վերջ։  Դիլանի ապտակը չի զգում և վերջ՝ քիթն ու կզակը ցցել ու մեռել է։  Մեծ Սոնան պառկել է մեռած,  և դա խաղ չէ. նրա վրա երգ ու լաց են մրմնջում կանացի ձայները։  Հետո երեխա Սոնան հանկարծ վրա է թռչում,  խփում Դիլանին ու փախչում։ ", "Երեխա Սոնան պահանջում է։  Սոնան անպայման պահանջում է,  Սոնան խռովում է,  ուսերը շարժում և շուռ գալիս։  Շուռ եկած Սոնան թաքուն ժպտում է։ ", "Քարե ցանկապատ է,  քարի վրայից գնում են մամխի փշոտ չոր թփերը,  ցանկապատի մյուս կողմում հազիվ երևում է խնձորի կարճլիկ ծառը՝ մի հինգ-վեց խնձորով։  Ահա թե ինչ է պահանջում Սոնան։  Ծառի տակ մրափ է մտել բրդոտ գամփռը։ ", "Հուսահատ Դիլանը ետ է նայում ցանկապատի մոտից՝ խռովկան Սոնան կանգնել է ձիերի սանձերը բռնած և պահանջում է,  անպայման պահանջում է,  եթե Դիլանը չբերի,  Սոնան լաց կլինի։ ", "Նրանք մանկության ընկերներ էին և նրանց սերը ծնվել էր նույնքան աննկատ,  ինչպես մի գիշերում բացվում է մուգ մանիշակը։  Առուների ափին,  այգիներում,  դաշտերից խուրձ կրելիս,  ամառվա լուսնյակ գիշերներին խոտի դեզի մոտ,  ամեն տեղից այդ սերը ծիծեռնակի պես ճռվողում էր,  մինչև հասունացան նրանք,  և մի օր էլ մեծատուն հարևանի շեմքով ներս մտավ Սոնան,  հարսի քողը երեսին,  արցունքից կարմրած աչքերը` պայծառ,  որպես լեռնային ծովակ։ ", "Հարսանիքից չորս ամիս հետո,  պատահմամբ հանդիպել էին իրար այգիների ճանապարհին։  Դիլանը նրան կանգնեցրել,  հարցրել էր հալը,  Սոնան թախիծով թոթվել էր ուսը և արագ հեռացել։ ", "Արտերը շոգ էին և տաք լույս էին արձակում։  Եվ այդ շոգը հառնում էր և՛ նրանից՝ որ հնձվորները սև հագուստով էին ու օձիքները կոճկած,  և՛ նրանից՝ որ հնձվորի ետևից խուրձ կապող կինը մի աչքը փակել էր,  թևերը կանթել ու չէր շարժվում երկար,  շատ երկար,  և՛ թե՝ որ ջրի գնացած երեխան օրորվում էր հեռուներում մի տեղ,  մոտենում էր շատ դանդաղ և բզեզի չափ էր։  Հնձվորն ուզեց երևի ջղայնանալով շտապեցնել ջրից եկող երեխային,  բայց հուսահատ ժպտաց և շարունակեց հնձել։ ", "Սոնան,  թաքուն,  հնձվոր հորը տվեց մի հատիկ սալոր,  հայրն ուզեց ետ տալ՝ Սոնան խռովելով ուսերը շարժեց,  հայրը կծեց սալորի կեսը,  կեսը տվեց Սոնային,  և նա պահեց ձեռքի մեջ,  և այդպես էլ Դիլանը չտեսավ՝ նա սալորը հիմա կերա՞վ-", "Ձիերին խուրձ բարձեցին,  հետո երեխաները քաշելով տարան ձիերը։ "], "paragraph_source_docs": [0, 0, 0, 0, 0, 1, 1, 0, 0, 0], "source_docs_file": "res.json"}