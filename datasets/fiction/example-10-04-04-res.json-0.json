{"paragraphs": ["Հոգնած ձիերն ամեն պտույտում դանդաղում էին,  և Դիլանն ամեն անգամ սուլում ու շխկացնում էր մտրակը։  Ձիերը մի քիչ գնում էին արագ,  հետո դարձյալ դանդաղում։  Իսկ կալերից մեկում կամին լծված արջառը նստել էր ու չէր ելնում։  Մի տղամարդ քարշ էր տալիս լիքը պարկը. նրան օգնեցին շալակել,  և նա գնաց պարկի տակ ճկռած։  Մազոտ մի տղամարդ հարդի կույտի մոտ եղանի պոչը դիմհարել էր ծնոտին ու տխուր նայում էր։  Ցորեն ու մղեղ շաղող հարսը կռացել էր լցնելու շատարարը,  ելավ,  շատարարը բարձրացրեց գլխից վեր ու շողք ու խշշոց մաղեց։  Դեզի շվաքում քնել էր կոնքը բարձր մի կին։  Ձիուն մեծ ջվալներով բեռ էին դնում,  ջվալը շուռ եկավ բարձող տղամարդու գլխին,  միջի հարդը թափվեց,  և տղամարդը մաքրում ու մաքրում էր ծոծրակը,  ուսերը,  խոր մեջքը։ ", "Ետ նայեց Դիլան դային,  եկած ճանապարհին նայեց։  Մարդ չկար. աշնան մերկ դաշտերն էին։  Ու միայն մասրենու կարմիր թփերն էին,  և փայլուն մասուրները դեղնած տերևների արանքում։ ", "Հանկարծ մի թփի հետևից լսվեց կաքավի ձայնը.", "Սոնան լողանում էր՝ մինչև կուրծքը ջրի մեջ։  Եվ սպասում էր լճակի քանդվելուն էլ,  ուրիշ աչքի ներկայությունն էլ կարծես զգում էր։  Սոնան տեսավ Դիլանին։ ", "Դիլան դային զգույշ քայլերով,  կուզեկուզ մոտեցավ թփերին։  Հնձած արտում կաքավները հավաքում էին ընկած հատիկները,  կտցահարում թափված հասկերը։  Մեկը չէր,  շատ էին։  Ցատկոտում էին,  օրորում գեր մարմինները։  Գարնան երկու ճուտեր մի հասկի համար կռվում են` կտուց կտուցի։ ", "Դիլան դային չոքեց,  նշան բռնեց։  Մի գեր կաքավ սպիտակ վիզը ձգեց,  սկսեց չորս կողմը նայել։  Մյուսները լռեցին,  տապ արին ծղոտների մեջ։ ", "Քամին խշխշացրեց թփերը,  ինչպես Սոնան սիմինդրի երկար ցողունները... Ու խշշոցը կաքավներին հասավ թե չէ,  իսկույն փռռալով մի քանի հանգույց արին օդում,  իջան արև առած արտերի վրա։ ", "Ճանապարհը շարունակեց։  Քանի գնում,  թփերն ավելի էին շատանում,  արտերի մեջ երևում էին հատուկենտ կաղնիներ` ծռված,  կռացած,  կայծակի խառնված։  Ասես պահապաններ էին կանգնել անտառի և արտերի սահմանում։ ", "Բարակ առուն մարած գետակից մի շիթ էր առել ու կտրուկ թեք լանջերով,  խանձված քարերի ու քարերի միջով ջուրը տանում,  իջնում էր ձորը,  մի կերպ դուրս գալիս մյուս լանջը,  այդպես մի մատ ջուրը գնում դեմ էր ընկնում ճամփան կտրած ժայռին ու ժայռի հետ իջնում ձորը։  Ժայռի մյուս կողմը Դիլանի այգին ջրի էր սպասում,  իսկ Դիլանը լայնաթիկունք էր և աշխատասեր,  ժայռն ի՜նչ էր որ Դիլանի կամքի դեմ։  Դիլանը ծակում էր քարը,  որ միակազմ էր ու անճեղք։  Դիլանը փշուրներ էր պոկում որձաքարից։  Անձանձիր,  անընդհատ,  համաչափ,  Դիլանը նիգին տեղ էր փնտրում որձաքարի մեջ,  որ տեղի էր տալիս փշրանք առ փշրանք,  ետ էր շպրտում երկաթը և տնքում էր խուլ ու անհաղորդ։  Իսկ Դիլանը,  շոգ արևի ու քարի մեջ,  խփում էր նույն տեղին։  Քարն ի՜նչ էր որ Դիլանի ու երկաթի դեմ։ ", "Եվ սկզբում երազի լսածի պես խաբուսիկ,  իսկ հետո որոշակի և բարձր,  խլացնելով նիգի քարահարումը,  եկավ ու ահագնացավ հարսանեկան թմբուկի զվարթ կարկուտը,  հեռու խորքերից ելավ ու ծավալվեց հարսանեկան զուռնայի զվարթ ու տխուր կանչը։  Դա Դիլանի հարսանիքը չէ։  Դիլանինն ահա շոգ ու խուլ որձաքարի դեմ բթացող նիգն է։  Դիլանն ուզեց,  շատ ուզեց մի հարվածով քարի մեջ մղել այդ նիգը և միանգամից շուռ տալ ժայռի զանգվածը,  բայց ահա քարը դարձյալ նույն համառ անհաղորդն էր։  Քարը ետ տվեց նիգը,  և քարի հետ պետք էր յոլա գնալ ամիսներով ու փշուրներով։ "], "paragraph_source_docs": [0, 1, 1, 0, 1, 1, 1, 1, 0, 0], "source_docs_file": "res.json"}