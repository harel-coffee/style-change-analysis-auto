{"paragraphs": ["Որսկան շան շունչն ու Դիլան դայու ձեռները միասին ձգվեցին դեպի արնոտ միրհավը։ ", "Դիլանը գլուխը բարձրացրեց՝ հնձանը մութ էր,  ոչ ոք չկար հնձանում,  իսկ հարսանիքը երգում էր նույն կայտառորեն տխուր երգը՝ որ փեսային մաղթում էր մի ղոչ տղա և պապին մի ղոչ թոռ և տատին՝ մի ղոչ թոռ,  և հարսին ու փեսային հարյուր տարվա ջահել ու դրանից հետո բարի ծեր կյանք էր մաղթում։ ", "Դիլան դային ափսոսանքով նայում էր արնոտ միրհավի ետևից,  երբ հանկարծ,  շատ մոտիկ,  լսվեց ոտնաձայն։  Ետ նայեց,  աչքերը զարմանքից լայնացան և հրացանը բնազդմամբ ձեռքից վայր սահեց ծառի հետևը։ ", "Դիլանի գլուխը շոյեցին,  Դիլանը բարձրացրեց գլուխը՝ լուսացել էր։  Մայրն էր շոյում գլուխը։  Մոր տխուր ու բարի դեմքը պարզվեց Դիլանի համար,  հետո աշխարհը դատա՜րկ-դատարկ էր։  Պատը պատ էր,  վազերը վազեր էին,  այգում հասակ էին քաշում սիմինդրի շարքերը,  իսկ վազերը ծարավ էին և տակները ճաքճքած։  Հոգին պարապ Դիլանի առջև մայրը հաց փռեց,  Դիլանը կերավ,  իսկ մայրը նայում էր տխուր ժպտալով։  Հացն անհամ էր,  ինչպես և մոր խոսքը,  որ Դիլանը լավ չհասկացավ։ ", "- Քեզ համար մի լավ աղջկա տեղ եմ արել, - սուտ աշխույժ ասաց մայրը, - գլուխը հողեմ,  հազար անգամ նրանից լավը։  Կեր,  կեր։ ", "Կարելի էր ուտել. ձուն կոտրվում էր,  կճպվում էր,  աղ կար. կարելի էր աղ անել ձվին,  բայց հիշողության մեջ ահա-ահա սկսվում էր հարսանքավորների նույն երգը։  Կարելի էր շտկվել տեղում,  հաց պոկել,  մորը գլխով այո ասել,  ծամել,  բայց ահա հիշողության մեջ ելնում էր նույն երգը։  Պատառը մնաց բկում,  կարելի էր ջուր կում անել,  բայց ահա հիշողության մեջ թևածում էր հարսանքավորների նույն երգը։  Դիլանը ելավ,  առավ դույլերը,  դուրս եկավ հնձանից և,  գնալով,  չուզենալով ետ նայեց - Սոնան ավլում էր իրենց նոր դռները։  Եվ Սոնան անզարդ էր ու արածն էլ մի բան չէր։ ", "Ու Դիլանը քմծիծաղ տվեց իր վրա ու աշխարհի վրա և իջավ գետը։  Դիլանը ջուր առավ գետից և սայթաքուն լանջով բարձրացավ այգի։  Դիլանը ջուր տվեց վազերին ու նորից իջավ գետը։  Ջուր առավ գետից ու դարձյալ այգի ելավ սայթաքուն նեղ արահետով,  և հիշողության մեջ նվալով ծավալվել էր սկսում հարսանքի երգը։  Դիլանը ջուր տվեց վազերին,  շուռ եկավ իջնելու և անցողակի ետ նայեց։ ", "Սոնան կանգնել էր պատշգամբի սյունը գրկած և նայում էր Դիլանին։  Սոնան տեսավ Դիլանի նայելը և տուն մտավ։  Եվ ջրի իջնող Դիլանի էությունը լցվեց հարսանքի երգով։ ", "Հարսանքի կայտառ տխրության երգը Դիլանի հոգու ծալքերում և հիշողության մեջ այս անգամ խլացվեց դժվար,  շատ դժվար,  քարի հետ կռվելու ժամանակ։  Քարը կարծր ու անճեղք էր,  երկաթե նիգը ետ էր տալիս,  իսկ Դիլանը փշուր առ փշուր ծակում էր իր առվի անցքը։ ", "Շոգ միջօրեին արահետով աղբյուր իջավ Սոնան,  և Դիլանը հեռվից տեսավ նրան,  և Սոնան հեռվից տեսավ Դիլանին,  Սոնան մի պահ կանգնեց նայեց Դիլանին,  Դիլանը մի պահ չկրծեց քարը,  մի պահ ժայռի տակից և գետակի ափից նրանք նայեցին իրար։  Հետո Սոնան տարավ իր ջուրը. Դիլանը կատաղած ու կատաղած կրծեց իր շոգ որձաքարը։ ", "Դիլանը արտ էր հնձում. գերանդին սրելիս գլուխը բարձրացրեց՝ Սոնան ջուր էր տանում։  Սոնան ջուրը տարավ տվեց իր հնձվոր ամուսնուն։  Սոնան ծիծաղեց՝ երբ ամուսինը ջուր ցայեց նրա ուսերին,  և Դիլանը շարունակեց հնձել։  Դիլանն աչքի պոչով տեսավ իր մոտով ջուր տանող բարի տխուր աղջկան,  որ քելքը դանդաղել և ուզում էր Դիլանն իրենից ջուր խնդրի։  Եվ Դիլանը ջուր ուզեց նրանից ու կատակեց նրա հետ։  Հասկացող աղջիկը տխուր ժպտաց,  և Դիլանը դարձյալ կատակեց նրա հետ՝ ջուր ցայեց նրա ուսերին և դարձյալ ջուր ցայեց նրա ուսերին,  աղջիկը կարկաչուն ծիծաղեց։ ", "Եվ ամուսնու մոտ ամպեց ու սառավ Սոնան։ ", "Եվ Դիլանը հնձեց ջղային ու վրա-վրա,  տխուր ու բարի աղջիկն ավելորդ էր ու հեռացավ շփոթված։ ", "Դիլանը տղերքի հետ «տըզ» էր խաղում. մի ձեռքն ափ էր արել մյուս թևի տակ,  մյուս ձեռքով ծածկել էր աչքը՝ որ կողքից չտեսնի խփողին,  և սպասում էր հարվածի ու մի քիչ վախենում էր,  մի քիչ ժպտում։  Խուլ շրխկոցով խփեցին։  Դիլանը հիմա կտրուկ ետ էր դառնալու և գտնելու էր մատները տնկած բզզացողների մեջ խփողին։  Դիլանը ետ չշրջվեց և ձեռքը չիջեցրեց,  նրանք նորից խփեցին,  և Դիլանը դարձյալ ետ չդարձավ և չփնտրեց ու չգուշակեց խփողին,  և նրանք խփեցին դարձյալ։  Իսկ Դիլանն աչքերը խփել ու չէր ուզում տեսնել անցնող Սոնային։  Եվ նոր հարվածի ցնցումից՝ խուփ կոպերին դողաց արտասուքի կաթիլը։ ", "Ու Սոնան,  քելքը դանդաղելով,  ետ նայեց ու տեսավ,  որ դեռ խփում են իր Դիլանին,  նրա ցավից կրծեց շրթունքն ու խփեց կոպերը։ ", "Բարի տխուր աղջիկն արահետով գնում էր իրենց տուն հարևանի տնից,  և նա սիրունիկ ու լավն էր,  և Դիլանի մայրն արմունկեց Դիլանին ու հիացավ աղջկանով,  իսկ Դիլանը նայում էր տխուր ու թույլ-թույլ։ ", "Դիլանը մատանի անցըրեց բարի ու տխուր աղջկա մատին։  Աղջիկը մատանին առավ կամուչկամ ու աչքերը խոնարհած։ ", "Այդ աշնան հաջորդ ամառը Սոնան մեռավ երեխայի վրա և լաց լացին նրա մայրը,  ամուսինը,  բարեկամները։  Ուրիշ աղջիկ գնաց նրա տեղը,  Դիլան դային էլ կին առավ,  բայց հիշողության մեջ հավիտյան անջինջ մնաց Սոնան,  հնձանը,  լաջվարդ շապիկը,  արծաթե սուրմաները։ ", "Բարի տխուր աղջկա մայրն անձայն լաց էր լինում,  իսկ հայրն անընդհատ կրկնում էր. «Այտա՜- այտա,  թողնեինք երեխան մի կարգին մեծանար»։ ", "Դիլանի մոր համար՝ նա մեծ էր,  հարմար էր,  ինքը նրան գտել էր իր որդու համար,  և զուսպ աշխուժով նա որդուն դուրս հրեց և ինքն էլ դուրս եկավ։ ", "Դիլանը ցանկապատի դռնակից դուրս եկավ ու պաղեց. այգու անկյունում կանգնել էր խանդից մեռնող Սոնան։  Սոնան նայում էր Դիլանին,  Դիլանը նայում էր Սոնային,  և երկուսի համար էլ արար աշխարհում օդ չկար։  Հետո Դիլանը քայլեց,  բայց այդ Դիլանը չէր քայլում,  այլ նրան հրում էր մայրը։ ", "Շոգ ժայռի տակ Դիլանը կռիվ էր տալիս որձաքարի հետ և զգաց,  որ Սոնան մոտիկ մի տեղ է։  Դիլանն ականջ դրեց՝ խոր լռություն էր,  Դիլանը ցած դրեց երկաթե նիգը և ժայռի երկայնքով իջավ դեպի գետակ։ ", "Ժայռի մյուս կողմով Սոնան իջնում էր ջրի և լսում էր Դիլանի հատոցը որձաքարին,  հատոցը լռեց,  և Սոնան հասկացավ,  որ Դիլանն իջնում է աղբյուր մյուս կողմով։  Նրանք զգում էին մեկը մյուսի քայլերը և շունչը և սրտի տրոփը։ ", "Սոնան կանգ առավ,  և Դիլանն էլ կանգ առավ։  Դիլանը կանգնած սպասեց,  սպասեց,  սպասեց և ետ դարձավ։ ", "Սոնան լսեց նրա նիգի խուլ հատոցը որձաքարին և իջավ ջրի։ "], "paragraph_source_docs": [1, 0, 1, 0, 0, 0, 0, 0, 0, 0, 0, 0, 0, 0, 0, 0, 0, 1, 0, 0, 0, 0, 0, 0, 0], "source_docs_file": "res.json"}