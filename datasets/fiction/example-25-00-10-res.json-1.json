{"paragraphs": ["Որսկան շան շունչն ու Դիլան դայու ձեռները միասին ձգվեցին դեպի արնոտ միրհավը։ ", "Նրա մատները դիպան դեղին բմբուլներին,  բայց վիրավոր միրհավը հանկարծ թևին տվեց,  թռավ վեր։  Երկու փետուր օրորվելով վայր ընկան,  աշնան դեղին տերևների նման։ ", "Դիլան դային ափսոսանքով նայում էր արնոտ միրհավի ետևից,  երբ հանկարծ,  շատ մոտիկ,  լսվեց ոտնաձայն։  Ետ նայեց,  աչքերը զարմանքից լայնացան և հրացանը բնազդմամբ ձեռքից վայր սահեց ծառի հետևը։ ", "Անտառապահն էր,  աչքերը` կաս-կարմիր ածուխ...", "Մոտեցավ,  բղավեց և մինչև ուշքի կգար,  նրա մտրակը օդը ճեղքելով չախեց Դիլան դայու ուսը,  մինչև թիակների ոսկորը մրմուռը ծակեց,  ինչպես եղինջի հարվածը բաց մսերի վրա։  Անտառապահը հարվածում էր նրան և զայրանում,  որ Դիլան դային փախցրել էր նրա միրհավը։ ", "Անտառապահի որսկան շունը մեկ նայում էր տիրոջը,  մեկ` Դիլան դայուն,  մռռում էր,  պոչը գետնով տալիս,  մեկ բերանը բաց` հուզմունքից հորանջում,  մեկ էլ անհանգիստ հոտոտում թփերը,  որտեղ քիչ առաջ թպտում էր արնոտ միրհավը։ ", "Անակնկալ հանդիպումը նրան շշմեցրեց... Նրանք արդեն հեռացել էին,  երբ Դիլան դային ուշքի եկավ,  նայեց նրանց ետևից,  մտաբերեց շան կարմիր երախը...", "Դիլան դային նստեց քարի վրա։  Ցավից նրա դեմքը կծկվում էր։  Մեջքը կարծես շիկացած շամփուրներով խաշել էին,  աչքի տակը հարվածից տաքացել էր։  Երկար միտք արեց Դիլան դային,  աչքը միրհավի փետուրներին։  Մի անհուն դառնություն և կսկիծ ավերեց նրա չքնաղ օրը։ ", "...Արևը խաղում էր մայրամուտի ամպերի հետ։  Անտառում լռություն էր։  Միրհավը թռել էր հեռու... Մամռոտ քարի վրա երկու փետուր էր ընկած,  դեղնագույն-սև պուտերով,  իսկ թփի չոր ճյուղերին` արյան կաթիլներ։ ", "Դիլան դային ձորով իջավ ներքև։ ", "Երբեմն երազ էր թվում միրհավը,  բայց մտրակի տեղերը մրմնջում էին,  աչքի տակ ցավ էր զգում,  ոտքերը դողում էին։ ", "Սեղմել էր հրացանի տաք փողը,  ինչպես միրհավի մարմինը,  որին միայն մեկ վայրկյան շոշափեց և մատների ծայրով զգաց,  որ բմբուլը փափուկ է։  Միրհավի մարմինը` տաք բմբուլ,  ինչպես Սոնայի մարմինը լաջվարդ շապիկի մեջ։ ", "Տուն չգնաց։  Քարքարոտ արահետով իջավ այգին։  Ճռնչաց հնձանի դռնակը,  ներս մտավ,  մեկնվեց քարե հատակի վրա։ ", "Երբ առավոտյան արևի շողքը հնձանի դռնակի ճեղքով փայլեց ներսում,  Դիլան դային զարթնեց,  տրորեց աչքերը և աչքի տակ ցավ զգաց։  Ուռուցքը չէր անցել։ ", "Այդ օրը նա քարե տաշտում ավելի զայրացած էր ճմլում սև խաղողը և չէր զգում,  թե ինչպես քրտինքը գլորվում էր ճակատից,  կաթում պղտոր գինու մեջ...", "Աշուն էր,  պայծառ աշուն...", "Հնձանի առաջ նստել էր Դիլան դային,  գլուխը խոնարհել կրծքին ու միտք էր անում արևի տակ` անցած-գնացած օրերի մասին։ ", "Այդ աշնան հաջորդ ամառը Սոնան մեռավ երեխայի վրա և լաց լացին նրա մայրը,  ամուսինը,  բարեկամները։  Ուրիշ աղջիկ գնաց նրա տեղը,  Դիլան դային էլ կին առավ,  բայց հիշողության մեջ հավիտյան անջինջ մնաց Սոնան,  հնձանը,  լաջվարդ շապիկը,  արծաթե սուրմաները։ ", "Դիմացի բլրակի լանջին գերեզմանատունն է։  Սոնայի գերեզմանաքարի վրա մամուռ կա,  գրերը վաղուց լցվել են հողով,  քարը թեքվել է մի կողմի վրա և թաղվել հողի մեջ։ ", "Սոնային լաջվարդ շապիկով թաղեցին։  Արդեն վաղուց փտել է նրա լաջվարդն էլ,  ոսկե մամուռի նման մարմինն էլ...", "Քանի աշուն էր անցել այն օրից,  համարք չունի։  Գիտի,  որ ինքը զառամել է արդեն,  քայլելիս հենվում է փայտին,  աչքը չի տարբերում աշնան անտառի գույները,  ականջը սուր չէ մանրիկ ոտնաձայն լսելու։ ", "Հնձանի առաջ խոխոջալով հոսում էր առվակը,  գիշեր-ցերեկ ջուրն աղմկում էր,  ջրի անվախճան և անքննելի զրույցն անում մամուռներին,  քարերին...", "Դիլան դային առվակի կողմը նայեց,  ժպտաց։  Նրա հիշողության խավար անդնդում բոցկլտաց այն օրը,  ինչպես միայնակ աստղը մթին երկնքում։  Այն օրը,  երբ Սոնան սրունքները կախել էր առվակի վրա և ծիծաղում էր...", "Ապա միտքը սահեց,  արահետով անցավ դեպի անտառը։ ", "Միրհավ կար անտառում,  թռավ արնակոլոլ,  երկու փետուր թողեց փափուկ մամուռների վրա։  Միրհավի պես էր Սոնան,  աչքերը խաղողի սև հատիկներ, ― տարիներ առաջ,  մի արևոտ աշնան,  երբ իր ջլուտ ոտները պղնձաքարի ծանրությամբ ճմլում էին խաղողը և անապակ գինին շիթ առ շիթ ծորում էր մատների արանքով..."], "paragraph_source_docs": [1, 1, 1, 1, 1, 1, 1, 1, 1, 1, 1, 1, 1, 1, 1, 1, 1, 1, 1, 1, 1, 1, 1, 1, 1], "source_docs_file": "res.json"}