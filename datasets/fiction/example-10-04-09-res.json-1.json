{"paragraphs": ["Մի քանի անգամ մոտեցավ,  կամեցավ նրա հետ խոսել,  բայց Սոնան խույս տվեց։ ", "― Թո՛ղ,  Դիլան,  գնա քեզ համար…", "Եվ էլ իրար չտեսան։ ", "Դիլան դային միայն գիշերը տուն գնաց։  Ամբողջ օրը թափառել էր ձորում,  եղել էր հարևանի այգու շրջակայքում,  աղբյուրն էր գնացել,  փողոցի անկյունում կանգնել էր,  բայց ոչ մի տեղ Սոնային չէր տեսել։ ", "Լուսնյակ գիշեր էր,  երկինքն անամպ։  Փչում էր գիշերվա հովը։  Դիլան դային պառկեց դեզի գլխին,  նոր հարած խոտերի վրա ու քունը չտարավ։ ", "Հազարավոր չորացած ծաղիկներ էին բուրում խոտի խուրձերի միջից և լուսնյակ գիշերով նրան այնպես էր թվում,  ասես այդ նույն դեզի վրա պառկել է Սոնան և խուրձերի մեջ թողել լաջվարդի բույրը։ ", "Հասան այն քարին,  որի վրայից հեծնում էին ձիերը։  Դիլանը իր ձիու սանձը կապեց մյուս ձիու թամբից,  Սոնային օգնեց հեծնել և հետո քարի վրայից ինքն էլ հեծավ նույն ձիու գավակին,  ու աշխարհը լցվեց Սոնայի մազերով ու պարանոցով։  Հետո աշխարհը լցվեց Սոնայի խուլ ծիծաղով։ ", "― Կա՛խ-կղա,  շա՛խ-կղա...", "Լսվում էր կաքավի թավ երգը։  Ավելի վերև,  անտառի խորքից,  կանչում էր միրհավը։ ", "Դիլան դային վեր կացավ,  ուսը գցեց կայծքարով հրացանը և երեսը դարձրեց դեպի սարալանջի անտառը,  որտեղից կանչում էր միրհավը։ "], "paragraph_source_docs": [1, 1, 1, 1, 1, 1, 0, 1, 1, 1], "source_docs_file": "res.json"}