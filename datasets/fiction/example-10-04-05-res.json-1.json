{"paragraphs": ["Ձորի մոտ,  ետ դառնալու ժամանակ,  Դիլանը պահեց նրա ձին,  օգնեց հեծնել,  հետո ուզեց կապել իր ձիու սանձը նրա ձիու թամբից,  Սոնան չթողեց։ ", "Քայլում էր Դիլան դային շաղոտ խոտերի միջով,  հնձած արտերն էր կոխ տալիս,  ոսկեգույն ծղոտները,  և գլուխը կախ բարձրանում դեպի անտառը` արահետի կեռմաններով և թփերի միջով։ ", "Ահա ճամփի եզրին` մասրենու պառավ թուփը,  նրա մոտ տափակ քարը,  որի վրա հովիվներն այժմ էլ աղ են ցանում ոչխարի համար... Խուրձ էին կրում միասին` ինքը,  Սոնան։  Արևը խանձել էր աղջկա երեսը,  ոսկեդեղձան հյուսերի ծայրը։  Դեղին ծղնոտի փշրանքներ կային մազերի արանքում։ ", "Սա գնաց թափով,  թիկունքը լայն ու ագահ։ ", "Մի անգամ էլ Սոնան խնդրեց,  որ միասին նստեն։  Ու մի ձին հետևից քաշեցին։  Առջևը Սոնան էր նստել,  հետևում` ինքը։  Մի ձեռով սանձն էր պահում,  մյուսով գրկել էր նրա բարակ մարմինը։  Աղջկա ծամերը քսվում էին նրա երեսին։ ", "Իսկ մյուս առավոտը,  երբ այդ քարին հասան,  և ինքը առաջարկեց նորից միասին մի ձի նստեն,  Սոնան հայտնեց,  որ մայրը հանդիմանել է իրեն և խստիվ պատվիրել առանձին նստելու։ ", "Քար կար արտում,  Դիլանի գերանդվի բերանը քար ընկավ։  Դիլանը ծեծեց ջարդվածքը,  սրեց սրոցով և գերանդին պտտեց լիաթափ ու լայն շարժումով՝ դարձյալ քար կար արտում և Դիլանի գերանդին ջարդվեց։  Եվ գերանդվի կոտրած կոթը ձեռքին,  Դիլանը շուռ եկավ իր անհաջողության վրա չարացած ու ծիծաղելով։  Եվ Դիլանը տեսավ,  որ Սոնան իրեն նայում էր ու աչքերը փախցրեց։ ", "- Արի,  արի, - ձեռքով արեցին Դիլանին հեռու շոգ արտից՝ ուր հնձում էին շատ տղամարդիկ, - արի գերանդի տամ։ ", "Դիլան դային մոտեցավ մի դեզի,  ձեռքը կոխեց խուրձերի մեջ և տաքություն զգաց։  Կեծացել էին։ ", "Կալերում շոգ ու մղեղ էր,  քամհար մեքենան կրկնում ու կրկնում էր նույն աղմուկը,  և ձիերը,  վազքով,  պտտում էին կամերը։  Կալի կենտրոնում,  ձիերի երկար կապերը ձեռքին,  ձիերին քշում էր Դիլանը,  և աշխարհը թեթև ու լավն էր,  որովհետև,  պտույտների հետ,  ահա այնտեղ ցորեն ու մղեղ էր շաղում տաք ազդրերով հարսը,  այնտեղ,  զտիչի աղմուկից խուլ,  բարի ժպտում էր քամհար պտտողը,  դեզի կարճ ստվերում երեխայից սուտ դժգոհում էր ծծմայրը,  այնտեղ մյուս կալում վիզների ու ծոցների մղեղը սրբում էին կալը հավաքած-կիտած կանայք,  այնտեղ կողքի կալում Սոնան փայտե եղանով խառնում էր հասկը։ "], "paragraph_source_docs": [0, 1, 1, 0, 1, 1, 0, 0, 1, 0], "source_docs_file": "res.json"}