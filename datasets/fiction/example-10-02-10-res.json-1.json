{"paragraphs": ["Սիրտ չուներ իջնելու այգին,  տեսնելու հնձանը։ ", "Քայլում էր Դիլան դային շաղոտ խոտերի միջով,  հնձած արտերն էր կոխ տալիս,  ոսկեգույն ծղոտները,  և գլուխը կախ բարձրանում դեպի անտառը` արահետի կեռմաններով և թփերի միջով։ ", "Ահա ճամփի եզրին` մասրենու պառավ թուփը,  նրա մոտ տափակ քարը,  որի վրա հովիվներն այժմ էլ աղ են ցանում ոչխարի համար... Խուրձ էին կրում միասին` ինքը,  Սոնան։  Արևը խանձել էր աղջկա երեսը,  ոսկեդեղձան հյուսերի ծայրը։  Դեղին ծղնոտի փշրանքներ կային մազերի արանքում։ ", "Կալից ձիերը քաշում էին,  հասնում այդ քարին,  և ձիերը կանգնեցնում։  Ինքը բարձրացնում էր Սոնային ձիու վրա,  հետո իր ձին նստում և գնում արտերը խուրձի։ ", "Մի անգամ էլ Սոնան խնդրեց,  որ միասին նստեն։  Ու մի ձին հետևից քաշեցին։  Առջևը Սոնան էր նստել,  հետևում` ինքը։  Մի ձեռով սանձն էր պահում,  մյուսով գրկել էր նրա բարակ մարմինը։  Աղջկա ծամերը քսվում էին նրա երեսին։ ", "Իսկ մյուս առավոտը,  երբ այդ քարին հասան,  և ինքը առաջարկեց նորից միասին մի ձի նստեն,  Սոնան հայտնեց,  որ մայրը հանդիմանել է իրեն և խստիվ պատվիրել առանձին նստելու։ ", "― Ինչո՞ւ։ ", "― Ամոթ է, ― ասաց աղջիկը արդար ժպիտով։ ", "Դիլան դային մոտեցավ մի դեզի,  ձեռքը կոխեց խուրձերի մեջ և տաքություն զգաց։  Կեծացել էին։ ", "Երբ ծանոթ արտին հասավ,  հենվեց կայծքարով հրացանին,  միտք արեց։  Սոնան այստեղ մի ամառ քաղհան էր անում,  կռանում էր ցորենների վրա,  մատները փուշ էին մտնում։  Սոնան հնձվորի համար հաց էր բերում,  քրտնում էր արևի տակ և քրտինքից շապիկը փակչում էր լանջին։ "], "paragraph_source_docs": [1, 1, 1, 1, 1, 1, 1, 1, 1, 1], "source_docs_file": "res.json"}