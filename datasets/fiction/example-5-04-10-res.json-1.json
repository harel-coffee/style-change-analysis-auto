{"paragraphs": ["Որսկան շան շունչն ու Դիլան դայու ձեռները միասին ձգվեցին դեպի արնոտ միրհավը։ ", "Նրա մատները դիպան դեղին բմբուլներին,  բայց վիրավոր միրհավը հանկարծ թևին տվեց,  թռավ վեր։  Երկու փետուր օրորվելով վայր ընկան,  աշնան դեղին տերևների նման։ ", "Դիլան դային ափսոսանքով նայում էր արնոտ միրհավի ետևից,  երբ հանկարծ,  շատ մոտիկ,  լսվեց ոտնաձայն։  Ետ նայեց,  աչքերը զարմանքից լայնացան և հրացանը բնազդմամբ ձեռքից վայր սահեց ծառի հետևը։ ", "Անտառապահն էր,  աչքերը` կաս-կարմիր ածուխ...", "Մոտեցավ,  բղավեց և մինչև ուշքի կգար,  նրա մտրակը օդը ճեղքելով չախեց Դիլան դայու ուսը,  մինչև թիակների ոսկորը մրմուռը ծակեց,  ինչպես եղինջի հարվածը բաց մսերի վրա։  Անտառապահը հարվածում էր նրան և զայրանում,  որ Դիլան դային փախցրել էր նրա միրհավը։ "], "paragraph_source_docs": [1, 1, 1, 1, 1], "source_docs_file": "res.json"}