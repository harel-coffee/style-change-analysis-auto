{"paragraphs": ["Անդրեյ Սախարովը նախնական կրթությունն ստացել է տանը. դպրոց հաճախել է 7-րդ դասարանից։ 1942 թ-ին ավարտել է Մոսկվայի պետական համալսարանը, 1945–80 թթ-ին աշխատել է ԽՍՀՄ ԳԱ ֆիզիկայի ինստիտուտում։ Սախարովը ֆիզիկամաթեմատիկական գիտությունների դոկտոր էր (1951 թ.), պրոֆեսոր (1952 թ.), ԽՍՀՄ ԳԱ ակադեմիկոս (1953 թ.)։", "Նրա աշխատանքները վերաբերում են մագնիսական հիդրոդինամիկային, պլազմայի ֆիզիկային, կառավարվող ջերմամիջուկային սինթեզին, տարրական մասնիկների ֆիզիկային, աստղաֆիզիկային, ձգողականությանը։ ", "1950-ական թվականների վերջերից ակտիվորեն պայքարել է միջուկային զենքի փորձարկումների դեմ։ ", "1960–70-ական թվականներին Սախարովը ԽՍՀՄ-ում մարդու իրավունքների պաշտպանության շարժման առաջնորդներից էր, «Մարդու իրավունքների Մոսկովյան կոմիտեի» (1970 թ.) հիմնադիր անդամներից։ 1974 թ-ին հանդես է եկել ԽՍՀՄ-ում քաղբանտարկյալների մասին ասուլիսով, 1975 թ-ին գրել է «Աշխարհը և խաղաղությունը» աշխատությունը։ 1979 թ-ի դեկտեմբերին և 1980 թ-ի հունվարին հրապարակային ելույթներով դատապարտել է ԽՍՀՄ զորքերի մուտքն Աֆղանստան։ Նրա հայտարարությունները տպագրվել են արևմտյան մամուլում, որին հետևել է խորհրդային իշխանությունների պատասխանը. նրան զրկել են պետական բոլոր պարգևներից (Սոցիալիստական աշխատանքի հերոս՝ 1954, 1956 և 1962 թթ., ԽՍՀՄ Պետական՝ 1953 թ., Լենինյան՝ 1956 թ., մրցանակներ) և կնոջ՝ Ելենա Բոնների հետ աքսորել Գորկի (այժմ՝ Նիժնի Նովգորոդ) քաղաք։ ", "Այդ շրջանում, իշխանությունների նախաձեռնությամբ, երկրի որոշ ճանաչված գիտնականներ հանդես են եկել Սախարովի գործունեությունը դատապարտող հայտարարություններով (օրինակ՝ «Երբ կորցնում են պատիվն ու խիղճը», «Պրավդա» օրաթերթ, 2 հուլիսի, 1983 թ.), իսկ արտերկրում բողոքի ցույցեր են կազմակերպվել` ի պաշտպանություն Սախարովի։ ", "Սախարովն աքսորից վերադարձել է 1986 թ-ին։ Նրան ազատ են արձակել ԽՍՀՄ-ում սկսված վերակառուցման ժամանակ՝ քաղաքական գործունեությունից հրաժարվելու խոստման դիմաց։", "1988 թ-ին Սախարովն առաջին անգամ մեկնել է արտասահման, որտեղ հանդիպել է ԱՄՆ-ի նախագահներ Ռոնալդ Ռեյգանին ու Ջորջ Բուշին, Ֆրանսիայի նախագահ Ֆրանսուա Միտերանին և Մեծ Բրիտանիայի վարչապետ Մարգարետ Թետչերին։", "1989 թ-ին Սախարովն ընտրվել է ԽՍՀՄ Գերագույն խորհրդի ժողովրդական պատգամավոր։ ", "Սախարովը հանդես է եկել Ղարաբաղյան հիմնախնդրի արդարացի լուծման պահանջով՝ այն անվանելով «վերակառուցման փորձաքար»։ ", "1975 թ-ից աշխարհի մի շարք մայրաքաղաքներում պարբերաբար անցկացվում են սեմինարներ՝ «Սախարովյան լսումներ» խորագրով։ ", "1988 թ-ին Եվրախորհուրդը սահմանել է Անդրեյ Սախարովի անվան մրցանակ՝ մարդու իրավունքների պաշտպանության բնագավառում մարդասիրական գործունեության համար։ ", "1990 թ-ից ՀՀ-ում գործում է «Մարդու իրավունքների պաշտպանության Անդրեյ Սախարովի անվան հայկական կենտրոն» հասարակական կազմակերպությունը։", "Երևանում Սախարովի անունով կոչվել է հրապարակ, որտեղ տեղադրվել է նրա կիսանդրին (2001 թ.), Ստեփանակերտում՝ փողոց։ Սախարովի անունով հրապարակներ կան նաև Սանկտ Պետերբուրգում, Վաշինգտոնում, Նյուրնբերգում, Վիլնյուսում և այլ քաղաքներում, փողոցներ՝ Մոսկվայում, Ռիգայում, Լվովում, Օդեսայում, Կազանում և այլուր։ ", "Անդրեյ Սախարովի անունով է կոչվել նաև փոքր մոլորակներից մեկը։"], "paragraph_source_docs": [1, 1, 1, 1, 1, 1, 1, 1, 1, 1, 1, 1, 1, 1], "source_docs_file": "wiki6.json"}