{"paragraphs": ["﻿Չառլզ Դիքենսը 12 տարեկանից աշխատել է նախ` ֆաբրիկայում, այնուհետև՝ իրավաբանական գրասենյակում, որտեղ կազմել է արձանագրություններ և գրառել վկաների ցուցմունքները։ Երկար ժամանակ աշխատել է լոնդոնյան թերթերում, գրել հոդվածներ ու ակնարկներ Լոնդոնի մասին։ ", "Դիքենսի «Պիկվիկյան ակումբի հետմահու հուշերը» (1837 թ.) վեպը մեծ հռչակ է բերել նրան։ Վեպի հերոսները մի խումբ ուրախ և ունևոր մարդիկ են, ովքեր սիրում են հաճելի ու զվարճալի ժամանցներ և հաճախ են հայտնվում արկածների աշխարհում ու զավեշտալի իրավիճակներում։ ", "Դիքենսը 1838 թ-ին լույս է ընծայել «Օլիվեր Թվիստի արկածները» վեպը, որն ընթերցողներին տեղափոխում է Լոնդոնի գետնախորշերում ապրող թշվառների աշխարհը։ Փոքրիկ Օլիվերի հետ ընթերցողը տխրում ու տառապում է նրա կրած տանջանքների համար։ Դիքենսն առաջինն է անդրադարձել Օլիվերի պես շահագործվող որբ երեխաների կյանքին, մանկատների անմարդկային պայմաններին։ Մանկության թեման արծարծված է նաև նրա «Դոմբի և որդի» (1848 թ.) վեպում. Դոմբիի երեխաները թեև ապրում են բարեկեցիկ կյանքով, սակայն դժբախտ են ու անտեսված,  որովհետև զրկված են ծնողական քնքշանքից։ ", "Դիքենսի մյուս վեպը՝ «Դավիթ Կոպերֆիլդը» (1850 թ.), որն ինքնակենսագրական տարրեր ունի, մի կյանքի պատմություն է, որտեղ գլխավոր հերոսը մանկուց պայքարում է անարդարության և անիրավության դեմ, մաքառում իր ու բարեկամների երջանկության համար և, ի վերջո, հաղթանակում։ Մարդիկ այսօր էլ սիրով են ընթերցում դիքենսյան հերոսների պատմությունները, ովքեր անցնում են ծանր ու դժվար փորձությունների միջով՝ հանուն արդար կյանքի և  արժանապատվության։ ", "Կադր «Օլիվեր Թվիստ» կինոնկարից (2005 թ., ռեժիսոր` Ռոման Պոլանսկի) ", "Դիքենսը գրել է նաև «Նիկոլաս Նիքլբիի կյանքն ու արկածները» (1839 թ.), «Հնությունների կրպակ» (1841 թ.), «Սառը տունը» (1853 թ.), «Երկու քաղաքի պատմություն» (1859 թ.), «Էդվին Դրուդի գաղտնիքը» (1870 թ.) և այլ վեպեր։ Նրա մի շարք գործերի հիման վրա նկարահանվել են գեղարվեստական ֆիլմեր. «Օլիվեր Թվիստի արկածները» վերածվել է նաև մյուզիքլի (1969 թ., արժանացել է Օսկար մրցանակի) և մուլտիպլիկացիոն ֆիլմի։", "Դիքենսի ստեղծագործություններն առաջին անգամ հայերեն են թարգմանվել 1882 թ-ին։"], "paragraph_source_docs": [1, 1, 1, 1, 1, 1, 1], "source_docs_file": "wiki8.json"}