{"paragraphs": ["﻿Լագրանժը մաթեմատիկան ուսումնասիրել է ինքնուրույն և արդեն 19 տարեկանում Տուրինի հրետանային դպրոցի պրոֆեսոր էր։ ", "1759 թ-ին Լագրանժը ընտրվել է Բեռլինի գիտությունների ակադեմիայի անդամ, իսկ 1766-87-ին եղել այդ ակադեմիայի մաթեմատիկական դասարանի տնօրենը։ 1787 թ-ին Լագրանժը տեղափոխվել է Փարիզ, 1795 թ-ից դարձել Նորմալ դպրոցի, իսկ 1797-ից՝ Պոլիտեխնիկական դպրոցի տնօրենը։", "Լագրանժի ամենակարևոր աշխատանքները վերաբերում են վարիացիոն հաշվին. նա առաջարկել է վարիացիոն խնդիրների, որոնք կոչվել են Լագրանժի խնդիրներ, լուծման ընդհանուր անալիտիկ մեթոդ։ Նա շարժման հավասարումներին տվել է նոր ձև, որոնք կոչվում են Լագրանժի հավասարումներ։ «Անալիտիկ մեխանիկա» (1788 թ.) դասական աշխատությունում Լագրանժը ստատիկայի հիմքում դրել է հնարավոր տեղափոխությունների սկզբունքը, այնուհետև, այդ սկզբունքը զուգակցելով ֆրանսիացի գիտնական Դ՜Ալամբերի սկզբունքների հետ, կառուցել է նաև դինամիկան (Դ’Ալամբեր-Լագրանժի սկզբունք)։", "Լագրանժը արժեքավոր հետազոտություններ է կատարել նաև մաթեմատիկական անալիզի, թվերի տեսության, հանրահաշվի, դիֆերենցիալ հավասարումների, մաթեմատիկական քարտեզագրության, աստղագիտության և այլ գիտությունների ոլորտում։"], "paragraph_source_docs": [1, 1, 1, 1], "source_docs_file": "wiki10.json"}