{"paragraphs": ["Հանրային խորհուրդը իր գործառույթը չէր կատարում եւ Խորհրդի արդեն նախկին նախագահ Վազգեն Մանուկյանը հայտարարություններ էր անում, որոնք շատ ընդգծված քաղաքական էին, նույնիսկ՝ կուսակցական։ Այս մասին այսօր լրագրողների հետ զրույցում ասաց ԱԺ նախագահ Արարատ Միրզոյանը։ Նա նշեց, որ Հանրային խորհրդի նախագահի վարած քաղաքականությունը դիսոնանսի մեջ էր մտնում ընդհանուր իշխանությունների վարած քաղաքականության հետ: ", "Միրզոյանի պնդմամբ՝ Հանրային խորհուրդը կոչված է հանրությանը հուզող տարբեր հարցեր քննարկել, այս կամ այն խորհրդատվությունը ներկայացնել. «Մենք ունենք Սահմանադրություն, որտեղ այդ ինստիտուտը նախատեսված է: Հետեւաբար, եթե մենք պետք է այդ կառույցի նպատակահարմարության խոսակցությունը բացենք, պետք է խոսենք սահմանադրական փոփոխությունների համատեքստում»,- նկատեց Արարատ Միրզոյանը:", "Դիտարկմանը, որ Հանրային խորհրդի նախագահի պաշտոնում հնարավոր է՝ նշանակվի Ստյոպա Սաֆարյանը, որն ընդգծված իշխանամետ է, ԱԺ նախագահն ասաց, որ ինքը նման խոսակցություններ չի լսել:"], "paragraph_source_docs": [1, 1, 1], "source_docs_file": "5650.json"}