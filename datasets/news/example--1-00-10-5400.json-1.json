{"paragraphs": ["ՎԱՇԻՆԳՏՈՆ, 14 ՆՈՅԵՄԲԵՐԻ, ԱՐՄԵՆՊՐԵՍ: Վաշինգտոնում տեսնում են, որ ժողովրդավար Հայաստանը դրականորեն առանձնանում է տարածաշրջանի մյուս երկրներից:  Ինչպես հաղորդում է «Արմենպրես»-ը, «Ամերիկայի ձայն»-ի հետ զրույցում նշել է Միացյալ Նահանգների սենատոր Ջեք Ռիդը՝ Վաշինգտոնում Հայաստանի խորհրդարանական պատվիրակության հետ հանդիպումից հետո: Նրա խոսքով, հայ-ամերիկյան հարաբերությունները կարեւորագույն նշանակություն ունեն Միացյալ Նահանգների համար:", "«Մենք ԱՄՆ-ում ունենք առանձնահատուկ հայ համայնք՝ այս երկրի յուրաքանչյուր նահանգի զարգացմանը հայ համայնքն իր նպաստն է բերել եւ բնական է, որ համայնքը հետաքրքրված է նաեւ իր պատմական հայրենիքի բարգավաճմամբ»,-նշել է նա:", "«Թավշյա հեղափոխությունից» հետո կարելի է փաստել, որ Հայաստանը, ինչպես նաեւ Միացյալ Նահանգները, ժողովրդավարական պետություններ են եւ երկկողմ հարաբերությունները պետք է զարգացնեն հիմնվելով դրա վրա:  «Ի տարբերություն իր տարածաշրջանի, Հայաստանում մենք տեսնում ենք իրական ժողովրդավարություն, եւ մեր կողմից պետք է անենք ամեն բան՝ այդ ժողովրդավարության ամրապնդմանն աջակցելու համար: Դա անելով մենք դրական ազդանշան կուղարկենք նաեւ բազմաթիվ այլ երկրներին»,-նշել է սենատոր Ջեք Ռիդը:", "ՀՀ Ազգային ժողովում մեծամասնություն՝ «Իմ քայլը» դաշինքը ներկայացնող Լիլիթ Մակունցը եւ Տաթեւիկ Հայրապետյանը, «Բարգավաճ Հայաստան»-ից Վահե Էնֆիաջյանը եւ «Լուսավոր Հայաստան»-ից Էդմոն Մարուքյանը Վաշինգտոնում են հայ-ամերիկյան խորհրդարանական բարեկամության խմբի համագործակցության շրջանակներում:"], "paragraph_source_docs": [1, 1, 1, 1], "source_docs_file": "5400.json"}