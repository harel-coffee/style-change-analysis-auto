{"paragraphs": ["Գյումրի, 12 նոյեմբերի 2019թ․ – Այսօր ՄԱԿ-ի Զարգացման ծրագրի (ՄԱԶԾ) հայաստանյան գրասենյակի Կոլբա լաբորատորիայի «Ապագայի հմտություններ և աշխատատեղեր մարզաբնակ երիտասարդների համար» ծրագրի շրջանակներում Գյումրի քաղաքում տեղի ունեցավ «Հնարավորությունների տոնավաճառ» միջոցառումը, որն իրականացվեց «Կարիերայի լաբ» կարիերայի և շարժունության կենտրոնի հետ համատեղ։", "«Ապագայի հմտություններ և աշխատատեղեր մարզաբնակ երիտասարդների համար» ծրագիրը ֆինանսավորվում է Ռուսաստանի Դաշնության կողմից և իրականացվում` ՀՀ տարածքային կառավարման և ենթակառուցվածքների նախարարության հետ համատեղ։ Ծրագիրը նպատակ ունի նախապատրաստել Հայաստանի երիտասարդությանն ապագայի աշխատաշուկային՝ նոր մասնագիտություններ և հմտություններ ձեռք բերելու միջոցով։", "Տոնավաճառի նպատակն է ծառայել որպես բաց հարթակ գործատուների և աշխատանք փնտրողների միջև՝  նրանց հնարավորություն ընձեռելով սովորելու այն կարևոր հմտությունները, որոնք անհրաժեշտ են անկախ աշխատանքից աշխատաշուկայում հաջողակ լինելու համար։", "Միջոցառման պաշտոնական բացումը «Ապագայի հմտություններ» խորագրով պանելային քննարկումն էր, որի խոսնակներն էին Հայաստանում ՄԱԶԾ մշտական ներկայացուցիչ Դմիտրի Մարիյասինը,  Շիրակի մարզպետ Տիգրան Պետրոսյանը և «ԱՅԲ» դպրոցի տնօրեն Արամ Փախչանյանը։", "Հայաստանում ՄԱԶԾ մշտական ներկայացուցիչ Դմիտրի Մարիյասինը իր բացման խոսքում  ընգծեց ծրագրի կարեւոր տարրերը,  որոնք են ծրագրի ուղղվածությունը դեպի ապագան,  երիտասարդները, որպես թիրախային խումբ, եւ ծրագրի մարզային շեշտադրումը։ Այս ամենը նպաստում է ապագա հմտությունների զարգացմանը։", "Շիրակի մարզպետ Տիգրան Պետրոսյանը, շնորհակալություն հայտնելով ՄԱԶԾ մշտական ներկայացուցչին եւ Ռուսաստանի Դաշնության դեսպանությանը, նշեց, որ վստահ է, որ այսօրվա տոնավաճառի մասնակիցները որոշակի հարցերի պատասխաններ կստանան, որոնք արդեն իսկ այսօր իրենց կօգնեն հասկանալու վաղվա աշխատաշուկայի միտումները։", "Հայաստանում Ռուսաստանի Դաշնության դեսպանի խորհրդական Դմիտրի Ստեպանովը խոսեց Հայաստանում ՌԴ կառավարության կողմից ֆինանսավորվող մի շարք ծրագրերի մասին, որոնց նպատակն է ստեղծել պայմաններ, որի շնորհիվ Հայաստանի երիտասարդությունը հնարավորություն կունենա իրացնել իր ներուժը տեղական աշխատաշուկայում։ Նա նաեւ նշեց, որ «Հնարավորությունների տոնավաճառը» լավ հարթակ է, որպեսզի երիտասարդները ծանոթանան այսօրվա աշխատաշուկայի պահանջներին։", "Տոնավաճառին զուգահեռ անցկացվեցին մի շարք դասընթացներ այնպիսի թեմաների վերաբերյալ ինչպիսիք են՝ քրաուդֆանդիգի արշավ կազմակերպելը, մեդիա գրագիտությունը, հաղորդակցության հմտությունները հարցազրույցի ժամանակ, և այլն։"], "paragraph_source_docs": [1, 1, 1, 1, 1, 1, 1, 1], "source_docs_file": "5050.json"}